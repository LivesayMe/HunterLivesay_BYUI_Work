李白詩全集 卷一
（古詩五十九首） 古風五十九首
其一
大雅久不作。吾衰竟誰陳。
王風委蔓草。戰國多荊榛。
龍虎相啖食。兵戈逮狂秦。
正聲何微茫。哀怨起騷人。
揚馬激頹波。開流蕩無垠。
廢興雖萬變。憲章亦已淪。
自從建安來。綺麗不足珍。
聖代復元古。垂衣貴清真。
群才屬休明。乘運共躍鱗。
文質相炳煥。眾星羅秋(旻)。
我志在刪述。垂輝映千春。
希聖如有立。絕筆于獲麟。
其二
蟾蜍薄太清。蝕此瑤台月。
圓光虧中天。金魄遂淪沒。
(螮蝀)入紫微。大明夷朝暉。
浮雲隔兩曜。萬象昏陰霏。
蕭蕭長門宮。昔是今已非。
桂蠹花不實。天霜下嚴威。
沈嘆終永夕。感我涕沾衣。
其三
秦皇掃六合。虎視何雄哉。
揮劍決浮雲。 (揮一作飛)諸侯盡西來。
明斷自天啟。大略駕群才。
收兵鑄金人。函谷正東開。
銘功會稽嶺。騁望琅琊台。
刑徒七十萬。起土驪山隈。
尚采不死藥。茫然使心哀。
連弩射海魚。長鯨正崔嵬。
額鼻象五岳。揚波噴雲雷。
鬈鬣蔽青天。何由睹蓬萊。
徐市載秦女。樓船幾時回。
但見三泉下。金棺葬寒灰。
其四
鳳飛九千仞。五章備彩珍。
銜書且虛歸。空入周與秦。
橫絕歷四海。所居未得鄰。
吾營紫河車。千載落風塵。
藥物秘海岳。采鉛青溪濱。
時登大樓山。舉首望仙真。(首一作手)
羽駕滅去影。(飈)車絕回輪。
尚恐丹液遲。志願不及申。
徒霜鏡中發。羞彼鶴上人。
桃李何處開。此花非我春。
唯應清都境。長與韓眾親。
其五
太白何蒼蒼。星辰上森列。
去天三百里。邈爾與世絕。
中有綠發翁。披雲臥松雪。
不笑亦不語。冥棲在岩穴。
我來逢真人。長跪問寶訣。
粲然啟玉齒。授以煉藥說。
銘骨傳其語。竦身已電滅。
仰望不可及。蒼然五情熱。
吾將營丹砂。永與世人別。
其六
代馬不思越。越禽不戀燕。
情性有所習。土風固其然。
(固其然一作其固然)
昔別雁門關。今戍龍庭前。
驚沙亂海日。飛雪迷胡天。
蟣虱生虎(鶡)。心魂逐旌旃。
苦戰功不賞。忠誠難可宣。
誰憐李飛將。白首沒三邊。
其七
五鶴西北來。飛飛凌太清。
仙人綠雲上。自道安期名。
兩兩白玉童。雙吹紫鸞笙。
去影忽不見。回風送天聲。
我欲一問之。(一作舉首遠望之)飄然若流星。
願餐金光草。壽與天齊傾。
(此詩另有一作)
客有鶴上仙。飛飛凌太清。
揚言碧雲里。自道安期名。
兩兩白玉童。雙吹紫鸞笙。
飄然下倒影。倏忽無留形。
遺我金光草。服之四體輕。
將隨赤松去。對博坐蓬瀛。
其八
咸陽二三月。宮柳黃金枝。
綠幘誰家子。賣珠輕薄兒。
日暮醉酒歸。白馬驕且馳。
意氣人所仰。冶游方及時。
子雲不曉事。晚獻長楊辭。
賦達身已老。草玄鬢若絲。
投閣良可嘆。但為此輩嗤。
其九 
庄周夢胡蝶。胡蝶為庄周。
一體更變易。萬事良悠悠。
乃知蓬萊水。復作清淺流。
青門種瓜人。舊日東陵侯。
富貴故如此。(故一作固)營營何所求。
其十
齊有倜儻生。魯連特高妙。
明月出海底。一朝開光曜。
卻秦振英聲。後世仰末照。
意輕千金贈。顧向平原笑。
吾亦澹蕩人。拂衣可同調。
其十一
黃河走東溟。白日落西海。
逝川與流光。飄忽不相待。
春容舍我去。秋發已衰改。
人生非寒松。年貌豈長在。
（年貌一作顏色）
吾當乘雲螭。吸景駐光彩。
(上二句一作)
誰能學天飛。吸景駐光彩。
其十二
松柏本孤直。難為桃李顏。
昭昭嚴子陵。垂釣滄波間。
身將客星隱。心與浮雲閑。
長揖萬乘君。還歸富春山。
清風洒六合。邈然不可攀。
使我長嘆息。冥棲岩石間。
其十三
君平既棄世。世亦棄君平。
觀變窮太易。探元化群生。
寂寞綴道論。空帘閉幽情。
騶虞不虛來。(鸑鷟)有時鳴。
安知天漢上。白日懸高名。
海客去已久。誰人測沈冥。
其十四 
胡關饒風沙。蕭索竟終古。
木落秋草黃。登高望戎虜。
荒城空大漠。邊邑無遺堵。
白骨橫千霜。嵯峨蔽榛莽。
借問誰凌虐。天驕毒威武。
赫怒我聖皇。勞師事鼙鼓。
陽和變殺氣。發卒騷中土。
三十六萬人。哀哀淚如雨。
且悲就行役。安得營農圃。
不見徵戍兒。豈知關山苦。
(一本此下有 爭鋒徒死節。秉鉞皆庸豎。戰士死蒿萊。將軍獲圭組。
四句)
李牧今不在。邊人飼豺虎。
其十五
燕昭延郭隗。遂筑黃金台。
劇辛方趙至。鄒衍復齊來。
奈何青雲士。棄我如塵埃。
珠玉買歌笑。糟糠養賢才。
方知黃鶴舉。千里獨徘徊。
其十六
寶劍雙蛟龍。雪花照芙蓉。
精光射天地。雷騰不可沖。
一去別金匣。飛沉失相從。
風胡滅已久。所以潛其鋒。
吳水深萬丈。楚山邈千重。
雌雄終不隔。神物會當逢。(當一作相)
其十七
金華牧羊兒。乃是紫煙客。
我願從之游。未去發已白。
不知繁華子。擾擾何所迫。
昆山采瓊蕊。(蕊一作蕤)可以煉精魄。
其十八
天津三月時。千門桃與李。
朝為斷腸花。暮逐東流水。
前水復後水。古今相續流。
新人非舊人。年年橋上游。
雞鳴海色動。謁帝羅公侯。
月落西上陽。(西上陽一作上陽西)
余輝半城樓。
衣冠照雲日。朝下散皇州。
鞍馬如飛龍。黃金絡馬頭。
行人皆辟易。志氣橫嵩丘。
入門上高堂。列鼎錯珍羞。
香風引趙舞。清管隨齊謳。
七十紫鴛鴦。雙雙戲庭幽。
行樂爭晝夜。自言度千秋。
功成身不退。自古多愆尤。
黃犬空嘆息。綠珠成舋讎。
何如鴟夷子。散發棹扁舟。(棹一作弄)
其十九
西岳蓮花山。(岳一作上)迢迢見明星。
素手把芙蓉。虛步躡太清。
霓裳曳廣帶。飄拂升天行。
邀我登雲台。高揖衛叔卿。
恍恍與之去。駕鴻凌紫冥。
俯視洛陽川。茫茫走胡兵。
流血涂野草。豺狼盡冠纓。
其二十
昔我游齊都。登華不注峰。
茲山何峻秀。綠翠如芙蓉。
蕭颯古仙人。了知是赤松。
借予一白鹿。自挾兩青龍。
含笑凌倒景。欣然願相從。
(一本此十句作一首)
泣與親友別。欲語再三咽。
勖君青松心。努力保霜雪。
世路多險艱。白日欺紅顏。
分手各千里。去去何時還。
(一本此八句作一首)
在世復幾時。倏如飄風度。
空聞紫金經。白首愁相誤。
撫己忽自笑。沉吟為誰故。
名利徒煎熬。安得閑余步。
終留赤玉舄。東上蓬萊路。(萊一作山)
秦帝如我求。蒼蒼但煙霧。
(一本此十二句作一首)
其二十一
郢客吟白雪。遺響飛青天。
徒勞歌此曲。舉世誰為傳。
試為巴人唱。和者乃數千。
吞聲何足道。嘆息空淒然。
其二十二
秦水別隴首。幽咽多悲聲。
胡馬顧朔雪。躞蹀長嘶鳴。
感物動我心。緬然含歸情。
昔視秋蛾飛。今見春蠶生。
裊裊桑柘葉。（柘一作結）萋萋柳垂榮。
急節謝流水。羈心搖懸旌。
揮涕且復去。惻愴何時平。
其二十三
秋露白如玉。團團下庭綠。
我行忽見之。寒早悲歲促。
人生鳥過目。胡乃自結束。
景公一何愚。牛山淚相續。
物苦不知足。得隴又望蜀。
人心若波瀾。世路有屈曲。
三萬六千日。夜夜當秉燭。
其二十四
大車揚飛塵。亭午暗阡陌。
中貴多黃金。連雲開甲宅。
路逢斗雞者。冠蓋何輝赫。
鼻息干虹霓。行人皆怵惕。
世無洗耳翁。誰知堯與跖。
其二十五
世道日交喪。澆風散淳源。
不采芳桂枝。反棲惡木根。
所以桃李樹。吐花竟不言。
大運有興沒。群動爭飛奔。
歸來廣成子。去入無窮門。
其二十六
碧荷生幽泉。朝日艷且鮮。
秋花冒綠水。密葉羅青煙。
秀色空絕世。馨香竟誰傳。
坐看飛霜滿。凋此紅芳年。
結根未得所。願托華池邊。
其二十七
燕趙有秀色。綺樓青雲端。
眉目艷皎月。一笑傾城歡。
常恐碧草晚。坐泣秋風寒。
纖手怨玉琴。清晨起長嘆。
焉得偶君子。共乘雙飛鸞。
其二十八
容顏若飛電。時景如飄風。
草綠霜已白。日西月復東。
華鬢不耐秋。(鬢一作發)颯然成衰蓬。
古來賢聖人。一一誰成功。
君子變猿鶴。小人為沙虫。
不及廣成子。乘雲駕輕鴻。
其二十九
三季分戰國。七雄成亂麻。
王風何怨怒。世道終紛(拏)。
至人洞玄象。高舉凌紫霞。
仲尼欲浮海。吾祖之流沙。
聖賢共淪沒。臨歧胡咄嗟。
其三十
玄風變太古。道喪無時還。
擾擾季葉人。(季葉一作市井)雞鳴趨四關。
但識金馬門。誰知蓬萊山。(誰一作詎)
白首死羅綺。笑歌無時閑。
綠酒哂丹液。青娥凋素顏。
(上二句一作 萋萋千金骨。風塵凋素顏。)
大儒揮金椎。琢之詩禮間。
蒼蒼三株樹。冥目焉能攀。
其三十一
鄭容西入關。行行未能已。
白馬華山君。相逢平原里。
璧遺鎬池君。明年祖龍死。
秦人相謂曰。吾屬可去矣。
一往桃花源。千春隔流水。
其三十二
蓐收肅金氣。西陸弦海月。
秋蟬號階軒。感物憂不歇。
良辰竟何許。大運有淪忽。
天寒悲風生。夜久眾星沒。
惻惻不忍言。哀歌逮明發。
其三十三
北溟有巨魚。身長數千里。
仰噴三山雪。(雪一作雲)橫吞百川水。
憑陵隨海運。(燀)赫因風起。
吾觀摩天飛。九萬方未已。
其三十四
羽檄如流星。虎符合專城。
喧呼救邊急。群鳥皆夜鳴。
白日曜紫微。三公運權衡。
天地皆得一。澹然四海清。
借問此何為。答言楚徵兵。
渡瀘及五月。將赴雲南徵。(徵一作行)
怯卒非戰士。炎方難遠行。(行一作徵)
長號別嚴親。日月慘光晶。
泣盡繼以血。心摧兩無聲。
困獸當猛虎。窮魚餌奔鯨。
千去不一回。投軀豈全生。
如何舞干戚。一使有苗平。
其三十五
丑女來效顰。還家驚四鄰。
壽陵失本步。笑殺邯鄲人。
一曲斐然子。雕虫喪天真。
棘刺造沐猴。三年費精神。
功成無所用。楚楚且華身。
大雅思文王。頌聲久崩淪。
安得郢中質。一揮成斧斤。
其三十六
抱玉入楚國。見疑古所聞。
良寶終見棄。徒勞三獻君。
直木忌先伐。芳蘭哀自焚。
盈滿天所損。沉冥道為群。
東海泛碧水。（泛一作沉）西關乘紫雲。
魯連及柱史。可以躡清芬。
(此詩一作 (朅)來荊山客。誰為玉分。 良寶絕見棄。虛持三獻君。
直木忌先伐。芬蘭哀自焚。盈滿天所損。沉冥道所群。東海有碧水。
西山多白雲。 魯連及夷齊。可以躡清芬。)
其三十七
燕臣昔慟哭。五月飛秋霜。
庶女號蒼天。震風擊齊堂。
精誠有所感。造化為悲傷。
而我竟何辜。遠身金殿旁。
(一本無此二句)
浮雲蔽紫闥。白日難回光。
群沙穢明珠。眾草凌孤芳。
古來共嘆息。流淚空沾裳。
其三十八
孤蘭生幽園。眾草共蕪沒。
雖照陽春暉。復悲高秋月。
飛霜早淅瀝。綠艷恐休歇。
若無清風吹。香氣為誰發。
其三十九
登高望四海。天地何漫漫。
霜被群物秋。風飄大荒寒。
榮華東流水。萬事皆波瀾。
白日掩徂輝。浮雲無定端。
梧桐巢燕雀。枳棘棲鴛鸞。
且復歸去來。劍歌行路難。(行一作悲)
(此詩一作 登高望四海。天地何漫漫。霜被群物秋。風飄大荒寒。殺
氣落喬木。浮雲蔽層巒。孤鳳鳴天倪。遺聲何辛酸。游人悲舊國。撫
心亦盤桓。倚劍歌所思。曲終涕泗瀾。)
其四十
鳳飢不啄粟。所食唯琅(玕)。
焉能與群雞。刺蹙爭一餐。
(刺蹙一作蹙促)
朝鳴昆丘樹。夕飲砥柱湍。
歸飛海路遠。獨宿天霜寒。
幸遇王子晉。結交青雲端。
懷恩未得報。感別空長嘆。
其四十一
朝弄紫泥海。（泥一作沂）又 (一作朝駕碧鸞車)
夕披丹霞裳。
揮手折若木。拂此西日光。
雲臥游八極。(臥一作舉)
玉顏已千霜。(已千一作如清)
飄飄入無倪。稽首祈上皇。
呼我游太素。玉杯賜瓊漿。
一餐歷萬歲。何用還故鄉。
永隨長風去。天外恣飄揚。
(一本無此二句)
其四十二
搖裔雙白鷗。鳴飛滄江流。
宜與海人狎。豈伊雲鶴儔。
寄形宿沙月。(形一作影)沿芳戲春洲。
吾亦洗心者。忘機從爾游。
其四十三
周穆八荒意。漢皇萬乘尊。
淫樂心不極。雄豪安足論。
西海宴王母。北宮邀上元。
瑤水聞遺歌。玉杯竟空言。
靈跡成蔓草。徒悲千載魂。
其四十四
綠蘿紛葳蕤。繚繞松柏枝。
草木有所托。歲寒尚不移。
奈何夭桃色。坐嘆葑菲詩。
玉顏艷紅彩。雲發非素絲。
君子恩已畢。賤妾將何為。
其四十五
八荒馳驚(飈)。萬物盡凋落。
浮雲蔽頹陽。洪波振大壑。
龍鳳脫罔罟。飄搖將安托。
去去乘白駒。空山詠場藿。
其四十六
一百四十年。國容何赫然。
隱隱五鳳樓。峨峨橫三川。
王侯象星月。賓客如雲煙。
(以上六句一作 帝京信佳麗。國容何赫然。劍戟擁九關。歌鐘沸三川。
蓬萊象天構。珠翠夸雲仙。)
斗雞金宮里。蹴鞠瑤台邊。
舉動搖白日。指揮回青天。
當涂何翕忽。失路長棄捐。
獨有揚執戟。閉關草太玄。
其四十七
桃花開東園。含笑夸白日。
偶蒙東風榮。生此艷陽質。(生一作矜)
豈無佳人色。但恐花不實。
宛轉龍火飛。零落早相失。
詎知南山松。獨立自蕭瑟。
(此詩一作 芙蓉嬌綠波。桃李夸白日。 偶蒙春風榮。生此艷陽質。
豈無佳人色。但恐花不實。宛轉龍火飛。零落互相失。詎知凌寒松。
千載長守一。)
其四十八
秦皇按寶劍。赫怒震威神。
逐日巡海右。驅石駕滄津。(駕一作架)
徵卒空九寓。作橋傷萬人。
但求蓬島藥。豈思農扈春。
力盡功不贍。千載為悲辛。
其四十九 
美人出南國。灼灼芙蓉姿。
皓齒終不發。芳心空自持。
由來紫宮女。共妒青蛾眉。
歸去瀟湘沚。沉吟何足悲。
其五十
宋國梧台東。野人得燕石。
(以上二句一作 宋人枉千金。去國買燕石。)
夸作天下珍。卻哂趙王璧。
趙璧無緇磷。燕石非貞真。
流俗多錯誤。豈知玉與(珉)。
其五十一
殷後亂天紀。楚懷亦已昏。
夷羊滿中野。(菉)(葹)盈高門。
比干諫而死。屈平竄湘源。
虎口何婉孌。女(嬃)空嬋媛。
彭咸久淪沒。此意與誰論。
其五十二 
青春流驚湍。朱明驟回薄。(明一作火)
不忍看秋蓬。飄揚竟何托。
光風滅蘭蕙。白露洒葵藿。
(洒葵藿一作委蕭藿)
美人不我期。草木日零落。
其五十三
戰國何紛紛。兵戈亂浮雲。
趙倚兩虎斗。晉為六卿分。
奸臣欲竊位。樹黨自相群。
果然田成子。一旦殺齊君。
其五十四
倚劍登高台。悠悠送春目。
蒼榛蔽層丘。瓊草隱深谷。
鳳鳥鳴西海。欲集無珍木。
(鷽)斯得所居。蒿下盈萬族。
晉風日已頹。窮途方慟哭。
(以上六句一作 翩翩眾鳥飛。翱翔在珍木。群花亦便娟。榮耀非一族。
歸來愴途窮。日暮還慟哭。)
其五十五
齊瑟彈東吟。(彈一作揮)秦弦弄西音。
慷慨動顏魄。(魄一作色)使人成荒淫。
彼美佞邪子。婉孌來相尋。
一笑雙白璧。再歌千黃金。
珍色不貴道。詎惜飛光沈。
安識紫霞客。瑤台鳴素琴。(素一作玉)
其五十六
越客采明珠。提攜出南隅。
清輝照海月。美價傾皇都。
獻君君按劍。懷寶空長吁。
魚目復相哂。寸心增煩紆。
其五十七
羽族稟萬化。小大各有依。
周周亦何辜。六翮掩不揮。
願銜眾禽翼。一向黃河飛。
飛者莫我顧。嘆息將安歸。
其五十八
我到巫山渚。(到一作行)尋古登陽台。
天空彩雲滅。地遠清風來。
神女去已久。襄王安在哉。
荒淫竟淪替。(替一作沒)樵牧徒悲哀。
其五十九
惻惻泣路歧。哀哀悲素絲。
路歧有南北。素絲易變移。
萬事固如此。人生無定期。
田竇相傾奪。賓客互盈虧。
世途多翻覆。 (一作谷風刺輕薄)
交道方險(巇)。
斗酒強然諾。寸心終自疑。
張陳竟火滅。蕭朱亦星離。
眾鳥集榮柯。窮魚守枯池。
嗟嗟失權客。(權一作歡)
勤問何所規。(規一作悲)
 
李白詩全集 卷二 （樂府三十首）
遠別離
遠別離。
古有皇英之二女。
乃在洞庭之南。
瀟湘之浦。
海水直下萬里深。
誰人不言此離苦。
日慘慘兮雲冥冥。
猩猩啼煙兮鬼嘯雨。
我縱言之將何補。
皇穹竊恐不照余之忠誠。
雷憑憑兮欲吼怒。(雷一作雲)
堯舜當之亦禪禹。
君失臣兮龍為魚。
權歸臣兮鼠變虎。或言堯幽囚。
(言一作雲)
舜野死。
九疑聯綿皆相似。
重瞳孤墳竟何是。(何一作誰)
帝子泣兮綠雲間。
隨風波兮去無還。
慟哭兮遠望。
見蒼梧之深山。
蒼梧山崩湘水絕。
竹上之淚乃可滅。
公無渡河
黃河西來決昆侖。
咆哮萬里觸龍門。(哮一作吼)
波滔天。堯咨嗟。
大禹理百川。兒啼不窺家。
殺湍堙洪水。九州始蠶麻。
其害乃去。茫然風沙。
披發之叟狂而痴。
清晨徑流欲奚為。(徑一作臨)
旁人不惜妻止之。
公無渡河苦渡之。
虎可搏。河難憑。
公果溺死流海湄。
有長鯨白齒若雪山。
公乎公乎掛(罥)于其間。
箜篌所悲竟不還。
蜀道難
噫吁(嚱)。(唏：口戲)
危乎高哉。蜀道之難。
難于上青天。蠶叢及魚鳧。
開國何茫然。
爾來四萬八千歲。
不與秦塞通人煙。
西當太白有鳥道。
可以橫絕峨眉巔。
地崩山摧壯士死。
然後天梯石棧相鉤連。(相一作方)
上有六龍回日之高標。
(一作橫河斷海之浮雲)
下有沖波逆折之回川。
黃鶴之飛尚不得過。
猿猱欲度愁攀援。(援一作緣)
青泥何盤盤。
百步九折縈岩巒。
捫參歷井仰脅息。
以手撫膺坐長嘆。
問君西游何時還。
(問君一作徵人) (時一作當)
畏途(巉)岩不可攀。
但見悲鳥號古木。(古一作枯)
雄飛雌從繞林間。(雌從一作呼雌, 一作從雌)
又聞子規啼夜月。
愁空山。
蜀道之難。
難于上青天。
使人聽此凋朱顏。
連峰去天不盈尺。
(去天不盈尺一作入煙幾千尺)。
枯松倒掛倚絕壁。
飛湍瀑流爭喧(豗)。
(砯)崖轉石萬壑雷。
其險也如此。(如一作若)
嗟爾遠道之人胡為乎來哉。
劍閣崢嶸而崔嵬。
一夫當關。萬夫莫開。(夫一作人)
所守或匪親。(親一作人)化為狼與豺。
朝避猛虎。夕避長蛇。
磨牙吮血。殺人如麻。
錦城雖雲樂。不如早還家。
蜀道之難。難于上青天。
側身西望長咨嗟。(長咨一作令人)
梁甫吟
長嘯梁甫吟。何時見陽春。
君不見朝歌屠叟辭棘津。
八十西來釣渭濱。
寧羞白發照清水。(清一作淥)
逢時吐氣思經綸。(吐一作壯)
廣張三千六百鉤。(鉤一作釣)
風期暗與文王親。(期一作雅)
大賢虎變愚不測。
當年頗似尋常人。
君不見高陽酒徒起草中。
長揖山東隆准公。
入門不拜騁雄辯。(不拜一作開說)
兩女輟洗來趨風。
東下齊城七十二。
指揮楚漢如旋蓬。(揮一作麾)
狂客落魄尚如此。(客一作生) (魄一作拓)
何況壯士當群雄。
我欲攀龍見明主。
雷公砰訇震天鼓。
帝旁投壺多玉女。
三時大笑開電光。(開一作生)
倏爍晦冥起風雨。
閶闔九門不可通。
以額叩關閽者怒。
白日不照吾精誠。
杞國無事憂天傾。
(貕)(貐)磨牙競人肉。
騶虞不折生草莖。
手接飛猱搏雕虎。
側足焦原未言苦。
智者可卷愚者豪。
世人見我輕鴻毛。
力排南山三壯士。
齊相殺之費二桃。
吳楚弄兵無劇孟。
亞夫(咍)爾為徒勞。
梁甫吟。
聲正悲。
張公兩龍劍。
神物合有時。
風雲感會起屠釣。
大人(嶬)(屼)當安之。
鳥夜啼
黃雲城邊烏欲棲。
歸飛啞啞枝上啼。
機中織錦秦川女。
(機中織錦一作閨中織婦) (川一作家)
碧紗如煙隔窗語。
停梭悵然憶遠人。
(悵然憶遠人一作向人問故夫)
獨宿孤房淚如雨。
(孤一作空) (獨宿孤房一作欲說遼西)
烏棲曲
姑蘇台上烏棲時。
吳王宮里醉西施。
吳歌楚舞歡未畢。
青山欲銜半邊日。(欲一作猶)
銀箭金壺漏水多。(銀箭金壺一作金壺丁丁)
起看秋月墜江波。
東方漸高奈樂何。(樂一作爾)
戰城南
去年戰。桑乾源。
今年戰。蔥河道。
洗兵條支海上波。
放馬天山雪中草。
萬里長徵戰。
三軍盡衰老。
匈奴以殺戮為耕作。
古來唯見白骨黃沙田。
秦家筑城避胡處。(避一作備)
漢家還有烽火燃。
烽火燃不息。
徵戰無已時。(徵戰一作長徵)
野戰格斗死。
敗馬號鳴向天悲。
鳥鳶啄人腸。
銜飛上掛枯樹枝。(一作銜飛上枯枝)
士卒涂草莽。
將軍空爾為。
乃知兵者是凶器。
聖人不得已而用之。
將進酒
君不見黃河之水天上來。
奔流到海不復回。
君不見高堂明鏡悲白發。
朝如青絲暮成雪。
人生得意須盡歡。
莫使金樽空對月。
天生我材必有用。
千金散盡還復來。
烹羊宰牛且為樂。
會須一飲三百杯。
岑夫子。 丹丘生。
將進酒 君莫停。(君一作杯)
與君歌一曲。
請君為我側耳聽。
鐘鼓饌玉不足貴。(一作鐘鼎玉帛豈足貴)
但願長醉不願醒。(不願一作不復)
古來聖賢皆寂寞。
惟有飲者留其名。
陳王昔時宴平樂。
斗酒十千恣歡謔。
主人何為言少錢。
徑須沽取對君酌。
五花馬。 千金裘。
呼兒將出換美酒。
與爾同銷萬古愁。
行行游且獵篇
邊城兒。
生年不讀一字書。
但將游獵夸輕(趫)。
胡馬秋肥宜白草。
騎來躡影何矜驕。
金鞭拂雪揮鳴鞘。(雪一作雲)
半酣呼鷹出遠郊。
弓彎滿月不虛發。(弓彎一作彎弧)
雙(鶬)迸落連飛(髇)。
海邊觀者皆辟易。
猛氣英風振沙磧。
儒生不及游俠人。
白首下幃復何益。
飛龍引二首
黃帝鑄鼎于荊山。
煉丹砂。
丹砂成黃金。
騎龍飛上太清家。
雲愁海思令人嗟。
宮中彩女顏如花。
飄然揮手凌紫霞。
從風縱體登鸞車。
登鸞車。侍軒轅。
遨游青天中。其樂不可言。
其二
鼎湖流水清且閑。
軒轅去時有弓劍。
古人傳道留其間。
後宮嬋娟多花顏。
乘鸞飛煙亦不還。
騎龍攀天造天關。
造天關。聞天語。
長雲河車載玉女。
載玉女。過紫皇。
紫皇乃賜白兔所搗之藥方。
後天而老凋三光。
下視瑤池見王母。
蛾眉蕭颯如秋霜。
天馬歌
天馬來出月支窟。
背為虎文龍翼骨。
嘶青雲。振綠發。
蘭筋權奇走滅沒。
騰昆侖。歷西極。
四足無一蹶。
雞鳴刷燕晡秣越。
神行電邁躡恍惚。
天馬呼。
飛龍趨。
目明長庚臆雙鳧。
尾如流星首渴烏。(流一作煙)
口噴紅光汗溝朱。(朱一作珠)
會陪時龍躡天衢。(躡一作躍)
羈金絡月照皇都。
逸氣棱棱凌九區。
白璧如山誰敢沽。
回頭笑紫燕。但覺爾輩愚。
天馬奔。戀君軒。
(駷)躍驚矯浮雲翻
萬里足躑躅。遙瞻閶闔門。
不逢寒風子。誰采逸景孫。
白雲在青天。丘陵遠崔嵬。
(遠崔嵬一作崔嵬遠)
鹽車上峻阪。倒行逆施畏日晚。
伯樂翦拂中道遺。少盡其力老棄之。
願逢田子方。惻然為我悲。(悲一作思)
雖有玉山禾。不能療苦飢。
嚴霜五月凋桂枝。伏櫪銜冤摧兩眉。
請君贖獻穆天子。猶堪弄影舞瑤池。
行路難三首
金樽清酒斗十千。玉盤珍羞直萬錢。
停杯投箸不能食。拔劍四顧心茫然。
欲渡黃河冰塞川。將登太行雪滿山。(滿山一作暗天)
閑來垂釣碧溪上。(碧一作坐)
忽復乘舟夢日邊。
行路難。行路難。多歧路。今安在。
長風破浪會有時。直掛雲帆濟滄海。
其二 
大道如青天。我獨不得出。
羞逐長安社中兒。
赤雞白狗賭梨栗。(狗一作雉)
彈劍作歌奏苦聲。
曳裾王門不稱情。
淮陰市井笑韓信。
漢朝公卿忌賈生。
君不見昔時燕家重郭隗。
擁彗折節無嫌猜。(節一作腰)
劇辛樂毅感恩分。
輸肝剖膽效英才。
昭王白骨縈蔓草。(蔓一作爛)
誰人更掃黃金台。行路難。歸去來。
其三
有耳莫洗頴川水。有口莫食首陽蕨。
含光混世貴無名。何用孤高比雲月。
吾觀自古賢達人。功成不退皆殞身。
子胥既棄吳江上。屈原終投湘水濱。
陸機雄才豈自保。(雄才一作才多)
李斯稅駕苦不早。
華亭鶴唳詎可聞。上蔡蒼鷹何足道。
君不見吳中張翰稱達生。(稱一作真)
秋風忽憶江東行。
且樂生前一杯酒。何須身後千載名。
長相思
長相思。在長安。
絡緯秋啼金井闌。
微霜淒淒簟色寒。(微一作凝)
孤燈不明思欲絕。(明一作寐)
卷幃望月空長嘆。
美人如花隔雲端。(美人如花一作佳期迢迢)
上有青冥之高天。(高一作長)
下有淥水之波瀾。天長路遠魂飛苦。
夢魂不到關山難。長相思。摧心肝。
上留田行
行至上留田。孤墳何崢嶸。
積此萬古恨。春草不復生。
悲風四邊來。腸斷白楊聲。
借問誰家地。埋沒蒿里塋。
古老向余言。言是上留田。
蓬科馬鬣今已平。昔之弟死兄不葬。
他人于此舉銘旌。一鳥死。百鳥鳴。一獸走。百獸驚。
桓山之禽別離苦。欲去回翔不能徵。
田氏倉卒骨肉分。青天白日摧紫荊。
交柯之木本同形。東枝憔悴西枝榮。
無心之物尚如此。參商胡乃尋天兵。
孤竹延陵。讓國揚名。
高風緬邈。頹波激清。
尺布之謠。塞耳不能聽。
春日行
深宮高樓入紫清。
金作蛟龍盤繡楹。(盤繡一作繡作)
佳人當窗弄白日。
弦將手語彈鳴箏。
春風吹落君王耳。
此曲乃是升天行。
因出天池泛蓬瀛。
樓船蹙沓波浪驚。
三千雙蛾獻歌笑。
撾鐘考鼓宮殿傾。
萬姓聚舞歌太平。
我無為。人自寧。
三十六帝欲相迎。
仙人飄翩下雲(軿)。
帝不去。留鎬京。
安能為軒轅。
獨往入(窅)冥。
小臣拜獻南山壽。
陛下萬古垂鴻名。
前有一樽酒行二首 (一本無一字)
其一
春風東來忽相過。
金樽淥酒生微波。
落花紛紛稍覺多。
美人欲醉朱顏酡。
青軒桃李能幾何。
流光欺人忽蹉跎。
君起舞。 日西夕。
當年意氣不肯平。(平一作傾)
白發如絲嘆何益。
其二
琴奏龍門之綠桐。
玉壺美酒清若空。
催弦拂柱與君飲。
看朱成碧顏始紅。
胡姬貌如花。
當壚笑春風。
笑春風。舞羅衣。
君今不醉將安歸。(將一作欲)
夜坐吟 
冬夜夜寒覺夜長。
沉吟久坐坐北堂。
冰合井泉月入閨。
(釭)缸青凝照悲啼。(釭 一作青) (青凝一作凝明) (釭)缸滅。(釭 一
作青)
啼轉多。掩妾淚。
聽君歌。歌有聲。
妾有情。情聲合。
兩無違。
一語不入意。
從君萬曲梁塵飛。
野田黃雀行
游莫逐炎洲翠。棲莫近吳宮燕。
吳宮火起焚巢窠。(巢一作爾)
炎洲逐翠遭網羅。
蕭條兩翅蓬蒿下。
縱有鷹(鸇)奈若何。(若一作爾)
箜篌謠 
攀天莫登龍。走山莫騎虎。
貴賤結交心不移。唯有嚴陵及光武。
周公稱大聖。管蔡寧相容。
漢謠一斗粟。不與淮南舂。
兄弟尚路人。吾心安所從。
他人方寸間。山海幾千重。
輕言托朋友。對面九疑峰。
多花必早落。(多一作開)桃李不如松。
管鮑久已死。何人繼其蹤。
雉朝飛
麥隴青青三月時。
白雉朝飛挾兩雌。
錦衣綺翼何離(縰)。(綺一作繡)
犢牧采薪感之悲。(牧一作沐)
春天和。白日暖。
啄食飲泉勇氣滿。
爭雄斗死繡頸斷。
雉子班奏急管弦。
傾心酒美盡玉碗。(傾心酒美一作心傾美酒)
枯楊枯楊爾生(稊)。(一作荑)
我獨七十而孤棲。
彈弦寫恨意不盡。
瞑目歸黃泥。
上雲樂
金天之西。白日所沒。
康老胡雛。生彼月窟。
(巉)岩容儀。戌削風骨。
碧玉炅炅雙目瞳。
黃金拳拳兩鬢紅。
華蓋垂下睫。嵩岳臨上唇。
不睹詭譎貌。豈知造化神。
大道是文康之嚴父。
元氣乃文康之老親。
撫頂弄盤古。推車轉天輪。
雲見日月初生時。
鑄冶火精與水銀。
陽烏未出谷。
顧兔半藏身。女媧戲黃土。
團作愚下人。散在六合間。
蒙蒙若沙塵。生死了不盡。
誰明此胡是仙真。
西海栽若木。東溟植扶桑。
別來幾多時。枝葉萬里長。
中國有七聖。半路頹洪荒。(洪一作鴻)
陛下應運起。龍飛入咸陽。
赤眉立盆子。白水興漢光。
叱咤四海動。洪濤為簸揚。
舉足蹋紫微。天關自開張。
老胡感至德。東來進仙倡。
五色師子。九苞鳳皇。
是老胡雞犬。鳴舞飛帝鄉。
淋漓颯沓。進退成行。
能胡歌。獻漢酒。
跪雙膝。并兩肘。(并一作立)
散花指天舉素手。
拜龍顏。獻聖壽。
北斗戾。南山摧。
天子九九八十一萬歲。
長傾萬歲杯。(歲一作年，一作壽)
白鳩辭 (一作夷則格上白鳩拂舞辭)
鏗鳴鐘。考朗鼓。
歌白鳩。引拂舞。
白鳩之白誰與鄰。
霜衣雪襟誠可珍。
含哺七子能平均。
食不噎。(噎一作咽)性安馴。
首農政。鳴陽春。
天子刻玉杖。鏤形賜耆人。
白鷺之白非純真。(鷺一作鷹) (之一作亦)
外潔其色心匪仁。
闕五德。無司晨。
胡為啄我葭下之紫鱗。
鷹(鸇)雕鶚。貪而好殺。
鳳凰雖大聖。不願以為臣。
日出入行 (一作日出行)
日出東方隈。
似從地底來。
歷天又入海。
六龍所舍安在哉。
其始與終古不息。(一作其行終古不休息)
人非元氣安得與之久徘徊。
草不謝榮于春風。木不怨落于秋天。
誰揮鞭策驅四運。萬物興歇皆自然。
羲和羲和。
汝奚汨沒于荒淫之波。
魯陽何德。駐景揮戈。
逆道違天。矯誣實多。
吾將囊括大塊。浩然與溟(涬)同科。
胡無人
嚴風吹霜海草凋。筋干精堅胡馬驕。
漢家戰士三十萬。將軍兼領霍嫖姚。(兼領一作誰者)
流星白羽腰間插。劍花秋蓮光出匣。
天兵照雪下玉關。虜箭如沙射金甲。
雲龍風虎盡交回。太白入月敵可摧。
敵可摧。旄頭滅。履胡之腸涉胡血。
懸胡青天上。埋胡紫塞旁。
胡無人。漢道昌。
(一本此下有陛下之壽三千霜。但歌大風雲飛揚。安得猛士兮守四方。
三句)
北風行
燭龍棲寒門。光曜猶旦開。
日月照之何不及此。
惟有北風號怒天上來。
燕山雪花大如席。
片片吹落軒轅台。
幽州思婦十二月。
停歌罷笑雙蛾摧。
倚門望行人。
念君長城苦寒良可哀。
別時提劍救邊去。
遺此虎紋金(鞞)(釵)。(一作髀釵)
中有一雙白羽箭。蜘蛛結網生塵埃。
箭空在。人今戰死不復回。
不忍見此物。焚之已成灰。
黃河捧土尚可塞。北風雨雪恨難裁。
俠客行
趙客縵胡纓。吳鉤霜雪明。
銀鞍照白馬。颯沓如流星。
十步殺一人。千里不留行。
事了拂衣去。深藏身與名。
閑過信陵飲。脫劍膝前橫。
將炙啖朱亥。持觴勸侯嬴。
三杯吐然諾。五岳倒為輕。
眼花耳熱後。意氣素霓生。
救趙揮金槌。邯鄲先震驚。
千秋二壯士。(烜)赫大梁城。
縱死俠骨香。不慚世上英。
誰能書閣下。白首太玄經。
李白詩全集 卷三
（樂府三十七首）
關山月
明月出天山。蒼茫云海間。
長風幾萬里。吹度玉門關。
漢下白登道。胡窺青海灣。
由來征戰地。不見有人還。
戍客望邊邑。思歸多苦顏。
高樓當此夜。嘆息未應閑。
獨漉篇
獨漉水中泥。水濁不見月。
不見月尚可。水深行人沒。
越鳥從南來。胡鷹亦北渡。
我欲彎弓向天射。惜其中道失歸路。
落葉別樹。飄零隨風。
客無所托。悲與此同。
羅幃舒卷。似有人開。
明月直入。無心可猜。
雄劍挂壁。時時龍鳴。
不斷犀象。繡澀苔生。
國恥未雪。何由成名。
神鷹夢澤。不顧鴟鳶。
為君一擊。鵬搏九天。(鵬搏一作搏鵬)
登高丘而望遠
登高丘。望遠海。
六鰲骨已霜。三山流安在。
扶桑半摧折。白日沉光彩。
銀台金闕如夢中。秦皇漢武空相待。
精衛費木石。黿鼉無所憑。
君不見驪山茂陵盡灰滅。
牧羊之子來攀登。
盜賊劫寶玉。精靈竟何能。
窮兵黷武今如此。鼎湖飛龍安可乘。
陽春歌
長安白日照春空。綠楊結煙垂裊風。
披香殿前花始紅。流芳發色繡戶中。
繡戶中。 相經過。飛燕皇后輕身舞。
紫宮夫人絕世歌。(世一作代)
聖君三萬六千日。歲歲年年奈樂何。
楊叛兒
君歌楊叛兒。妾勸新丰酒。
何許最關人。烏啼白門柳。
鳥啼隱楊花。君醉留妾家。
博山爐中沉香火。雙煙一氣凌紫霞。
雙燕離
雙燕復雙燕。雙飛令人羨。
玉樓珠閣不獨棲。金窗繡戶長相見。
柏梁失火去。因入吳王宮。
吳宮又焚蕩。雛盡巢亦空。
憔悴一身在。孀雌憶故雄。
雙飛難再得。傷我寸心中。
山人勸酒
蒼蒼云松。落落綺皓。
春風爾來為阿誰。蝴蝶忽然滿芳草。
秀眉霜雪顏桃花。骨青髓綠長美好。
(上二句一作秀眉雪霜桃花貌。青髓綠發長美好。)
稱是秦時避世人。勸酒相歡不知老。
各守麋鹿志。(麋一作兔)恥隨龍虎爭。
(欻)起佐太子。漢王乃復驚。(王一作皇)
顧謂戚夫人。彼翁羽翼成。
歸來商山下。(商一作南)泛若云無情。
舉觴酹巢由。洗耳何獨清。(獨一作太)
浩歌望嵩岳。意氣還相傾。(還一作遙)
于闐采花
于闐采花人。自言花相似。
明妃一朝西入胡。胡中美女多羞死。
乃知漢地多名姝。胡中無花可方比。
丹青能令丑者妍。無鹽翻在深宮里。
自古妒蛾眉。胡沙埋皓齒。
鞠歌行
玉不自言如桃李。魚目笑之卞和恥。
楚國青蠅何太多。連城白璧遭讒毀。
荊山長號泣血人。忠臣死為刖足鬼。
聽曲知寧戚。夷吾因小妻。
秦穆五羊皮。買死百里奚。
洗拂青云上。當時賤如泥。
朝歌鼓刀叟。虎變(磻)溪中。
一舉釣六合。遂荒營丘東。
平生渭水曲。誰識此老翁。(識一作數)
奈何今之人。雙目送飛鴻。(飛一作征)
幽澗泉
拂彼白石。彈吾素琴。
幽澗愀兮流泉深。善手明徽高張清。
心寂歷似千古。松颼(飀)兮萬尋。
中見愁猿吊影而危處兮。
叫秋木而長吟。
客有哀時失職而聽者。(職一作志)
淚淋浪以沾襟。
乃緝商綴羽。潺(湲)成音。
吾但寫聲發情于妙指。
殊不知此曲之古今。
幽澗泉。 鳴深林。
王昭君二首
其一
漢家秦地月。流影照明妃。(照一作送)
一上玉關道。天涯去不歸。
漢月還從東海出。明妃西嫁無來日。
燕支長寒雪作花。蛾眉憔悴沒胡沙。
生乏黃金枉圖畫。死留青塚使人嗟。
其二
昭君拂玉鞍。上馬啼紅頰。
今日漢宮人。明朝胡地妾。
中山孺子妾歌
中山孺子妾。特以色見珍。
雖然不如延年妹。亦是當時絕世人。
桃李出深井。花艷驚上春。
一貴復一賤。關天豈由身。
芙蓉老秋霜。團扇羞網塵。
戚姬髡發入舂市。(發一作剪)
萬古共悲辛。
荊州歌
白帝城邊足風波。瞿塘五月誰敢過。
荊州麥熟繭成蛾。繰絲憶君頭緒多。
撥谷飛鳴奈妾何。
雉子斑 (一作設辟邪伎鼓吹雉子斑曲辭)
辟邪伎作鼓吹驚。雉子斑之奏曲成。
喔咿振迅欲飛鳴。扇錦翼。雄風生。
雙雌同飲啄。(趫)悍誰能爭。
乍向草中耿介死。不求黃金籠下生。
天地至廣大。何惜遂物情。
善卷讓天子。務光亦逃名。
所貴曠士懷。朗然合太清。
相逢行
相逢紅塵內。高揖黃金鞭。
萬戶垂楊里。君家阿那邊。
有所思 (一作古有所思行)
我思仙人乃在碧海之東隅。(仙一作佳)
海寒多天風。
白波連山倒蓬壺。(山一作天)
長鯨噴涌不可涉。撫心茫茫淚如珠。
西來青鳥東飛去。願寄一書謝麻姑。
久別離
別來几春未還家。玉窗五見櫻桃花。
況有錦字書。開緘使人嗟。
至此腸斷彼心絕。
云鬟綠鬢罷梳結。(梳一作攬)
愁如回(飈)亂白雪。
去年寄書報陽台。今年寄書重相催。
東風兮東風。為我吹行云使西來。
待來竟不來。落花寂寂委青苔。
白頭吟
錦水東北流。波蕩雙鴛鴦。
雄巢漢宮樹。雌弄秦草芳。
寧同萬死碎綺翼。不忍云間兩分張。
此時阿嬌正嬌妒。獨坐長門愁日暮。
但愿君恩顧妾深。豈惜黃金買詞賦。(買詞一作將買)
相如作賦得黃金。丈夫好新多異心。
一朝將聘茂陵女。文君因贈白頭吟。(贈一作賦)
東流不作西歸水。落花辭條羞故林。
兔絲固無情。(固一作本)隨風任傾倒。
誰使女蘿枝。而來強縈抱。
兩草猶一心。人心不如草。
莫卷龍須席。從他生網絲。
且留琥珀枕。或有夢來時。
覆水再收豈滿杯。棄妾已去難重回。
古來得意不相負。只今惟見青陵台。
(此詩一作 錦水東流碧。波蕩雙鴛鴦。雄巢漢宮樹。雌弄秦草芳。相
如去蜀謁武帝。赤車駟馬生輝光。一朝再覽大人作。萬乘忽欲凌云翔。
聞道阿嬌失恩寵。千金買賦要君王。相如不憶貧賤日。位高金多聘私
室。茂陵姝子皆見求。文君歡愛從此畢。淚如雙泉水。行墮紫羅襟。
五更雞三唱。清晨白頭吟。長吁不整綠云鬢。仰訴青天哀怨深。城崩
杞梁妻。誰道土無心。東流不作西歸水。落花辭枝羞故林。頭上玉燕
釵。是妾嫁時物。贈君表相思。羅袖幸時拂。莫卷龍須席。從他生網
絲。且留琥珀枕。還有夢來時。(鷫)(霜)裘在錦屏上。自君一挂無由
披。妾有秦樓鏡。照心勝照井。願持照新人。雙對可憐影。覆水卻收
不滿杯。相如還謝文君回。古來得意不相負。只今惟有青陵台。)
采蓮曲
若耶溪旁采蓮女。笑隔荷花共人語。
日照新妝水底明。風飄香袂空中舉。(袂一作袖)
岸上誰家游冶郎。三三五五映垂楊。
紫騮嘶入落花去。見此踟躕空斷腸。
臨江王節士歌
洞庭白波木葉稀。燕鴻始入吳云飛。
吳云寒。燕鴻苦。風號沙宿瀟湘浦。
節士悲秋淚如雨。(秋一作感)
白日當天心。
照之可以事明主。壯士憤。雄風生。
安得倚天劍。跨海斬長鯨。
司馬將軍歌 代隴上健兒陳安
狂風吹古月。
竊弄章華台。
北落明星動光彩。
南征猛將如云雷。
手中電曳倚天劍。(曳一作擊)
直斬長鯨海水開。
我見樓船壯心目。
頗似龍驤下三蜀。
揚兵習戰張虎旗。
江中白浪如銀屋。
身居玉帳臨河魁。
紫髯若戟冠崔嵬。
細柳開營揖天子。
始知灞上為嬰孩。
羌笛橫吹阿(嚲)回。
向月樓中吹落梅。
將軍自起舞長劍。
壯士呼聲動九垓。
功成獻凱見明主。
丹青畫象麒麟台。
君道曲 梁之雅歌有五章 今作一章
大君若天覆。廣運無不至。
軒后爪牙嘗先太山稽。如心之使臂。
小白鴻翼于夷吾。劉葛魚水本無二。
土扶可成牆。(扶一作校)積德為厚地。
結襪子
燕南壯士吳門豪。筑中置鉛魚隱刀。
感君恩重許君命。太山一擲輕鴻毛。
結客少年場行
紫燕黃金瞳。啾啾搖綠鬃。
(啾啾一作棱棱)
平明相馳逐。結客洛門東。
少年學劍朮。凌轢白猿公。
珠袍曳錦帶。匕首插吳鴻。
由來萬夫勇。挾此生雄風。
托交從劇孟。買醉入新丰。
笑盡一杯酒。殺人都市中。
羞道易水寒。從令日貫虹。(從一作徒)
燕丹事不立。虛沒秦帝宮。
武陽死灰人。安可與成功。
長干行二首
其一
妾發初覆額。折花門前劇。
郎騎竹馬來。繞床弄青梅。
同居長干里。兩小無嫌猜。
十四為君婦。羞顏未嘗開。
(未嘗一作尚不)
低頭向暗壁。千喚不一回。
十五始展眉。愿同塵與灰。
常存抱柱信。豈上望夫台。(豈一作恥)
十六君遠行。瞿塘灩(澦)堆。
五月不可觸。猿聲天上哀。(聲一作鳴)
門前遲行跡。(遲一作舊)
一一生綠苔。(綠一作蒼)
苔深不能掃。落葉秋風早。
八月胡蝶來。(來一作黃)雙飛西園草。
感此傷妾心。坐愁紅顏老。
早晚下三巴。預將書報家。
相迎不道遠。直至長風沙。
其二
憶妾深閨里。(妾一作昔)煙塵不曾識。
嫁與長干人。沙頭候風色。
五月南風興。思君下巴陵。(下一作在)
八月西風起。想君發揚子。
去來悲如何。見少離別多。
湘潭几日到。妾夢越風波。
昨夜狂風度。吹折江頭樹。
淼淼暗無邊。行人在何處。
好乘浮云驄。佳期蘭渚東。
鴛鴦綠蒲上。翡翠錦屏中。
自憐十五余。顏色桃花紅。
那作商人婦。愁水復愁風。
(此篇一作張潮。黃庭堅作李益)
古朗月行
小時不識月。呼作白玉盤。
又疑瑤台鏡。飛在青云端。(青一作白)
仙人垂兩足。桂樹何團團。(何一作作)
白兔搗藥成。問言與誰餐。(與誰一作誰與)
蟾蜍蝕圓影。大明夜已殘。
羿昔落九烏。天人清且安。
陰精此淪惑。去去不足觀。
憂來其如何。淒愴摧心肝。(淒一作惻)
上之回
三十六離宮。樓台與天通。
閣道步行月。美人愁煙空。
恩疏寵不及。桃李傷春風。
淫樂意何極。金輿向回中。
萬乘出黃道。千旗揚彩虹。
前軍細柳北。後騎甘泉東。
豈問渭川老。寧邀襄野童。
但慕瑤池宴。(但慕一作秋暮)
歸來樂未窮。
獨不見
白馬誰家子。黃龍邊塞兒。
天山三丈雪。豈是遠行時。
春蕙忽秋草。莎雞鳴曲池。(曲一作西)
風摧寒梭響。(梭一作棕)月入霜閨悲。
憶與君別年。種桃齊蛾眉。
桃今百余尺。花落成枯枝。
終然獨不見。流淚空自知。
白(紵)辭三首
其一
揚清歌。(歌一作音)發皓齒。
北方佳人東鄰子。且吟白(紵)停綠水。(且一作旦)
長袖拂面為君起。寒云夜卷霜海空。
胡風吹天飄塞鴻。玉顏滿堂樂未終。
其二
館娃日落歌吹深。(深一作蒙)
月寒江清夜沉沉。美人一笑千黃金。
垂羅舞(縠)揚哀音。郢中白雪且莫吟。
子夜吳歌動君心。動君心。冀君賞。
愿作天池雙鴛鴦。一朝飛去青云上。
其三
吳刀剪彩縫舞衣。(彩一作綺)
明妝麗服奪春暉。揚眉轉袖若雪飛。
傾城獨立世所稀。激楚結風醉忘歸。
高堂月落燭已微。玉釵挂纓君莫違。
鳴雁行
胡雁鳴。辭燕山。昨發委羽朝度關。
一一銜蘆枝。南飛散落天地間。
連行接翼往復還。客居煙波寄湘吳。
凌霜觸雪毛體枯。畏逢(矰)繳驚相呼。
聞弦虛墜良可吁。君更彈射何為乎。
妾薄命
漢帝寵阿嬌。(寵一作重)貯之黃金屋。
咳唾落九天。隨風生珠玉。
寵極愛還歇。妒深情卻疏。
長門一步地。不肯暫回車。
雨落不上天。水覆難再收。
(難再一作重難)
君情與妾意。各自東西流。
昔日芙蓉花。今成斷根草。
以色事他人。能得幾時好。
幽州胡馬客歌
幽州胡馬客。綠眼虎皮冠。
笑拂兩只箭。萬人不可干。
彎弓若轉月。白雁落云端。
雙雙掉鞭行。游獵向樓蘭。
出門不顧後。報國死何難。
天驕五單于。狼戾好凶殘。
牛馬散北海。割鮮若虎餐。
雖居燕支山。不道朔雪寒。
婦女馬上笑。顏如(頳)玉盤。
翻飛射鳥獸。花月醉雕鞍。
旄頭四光芒。爭戰若蜂攢。
白刃洒赤血。流沙為之丹。
名將古誰是。疲兵良可嘆。
何時天狼滅。父子得安閑。





 
李白詩全集 卷四
（樂府四十四首）
門有車馬客行
門有車馬賓。(賓一作客)金鞍曜朱輪。
謂從丹霄落。(丹一作雲)乃是故鄉親。
呼兒掃中堂。坐客論悲辛。
對酒兩不飲。停觴淚盈巾。
嘆我萬里游。飄飄三十春。
空談帝王略。(帝一作霸)紫綬不掛身。
雄劍藏玉匣。陰符生素塵。
廓落無所合。流離湘水濱。
借問宗黨間。多為泉下人。
生苦百戰役。死托萬鬼鄰。
北風揚胡沙。埋翳周與秦。
大運且如此。蒼穹寧匪仁。
惻愴竟何道。存亡任大鈞。
 
君子有所思行
紫閣連終南。青冥天倪色。
憑崖望咸陽。宮闕羅北極。
萬井驚畫出。九衢如弦直。
渭水銀河清。(銀河清一作清銀河)
橫天流不息。
朝野盛文物。衣冠何翕(赩)。
廄馬散連山。軍容威絕域。
伊皋運元化。衛霍輸筋力。
歌鐘樂未休。(未休一作休明)
榮去老還逼。
圓光過滿缺。太陽移中昃。
不散東海金。何爭西飛匿。(飛一作輝)
無作牛山悲。惻愴淚沾臆。
東海有勇婦 代關中有賢女
梁山感杞妻。慟哭為之傾。
金石忽暫開。都由激深情。
東海有勇婦。何慚蘇子卿。
學劍越處子。超然若流星。(然一作騰)
損軀報夫仇。萬死不顧生。
白刃耀素雪。蒼天感精誠。
十步兩(躩)躍。(一作跳)三呼一交兵。
斬首掉國門。蹴踏五藏行。
豁此伉儷憤。粲然大義明。
北海李使君。(使一作府)飛章奏天庭。
舍罪警風俗。流芳播滄瀛。
名在列女籍。(名一作志)竹帛已光榮。
淳于免詔獄。漢主為緹縈。
津妾一棹歌。脫父于嚴刑。
十子若不肖。不如一女英。
豫讓斬空衣。有心竟無成。
要離殺慶忌。壯夫所素輕。
(所素一作素所)
妻子亦何辜。焚之買虛聲。
豈如東海婦。事立獨揚名。
黃葛篇
黃葛生洛溪。黃花自綿冪。
青煙蔓長條。繚繞幾百尺。
閨人費素手。采緝作(絺)(綌)。
縫為絕國衣。遠寄日南客。
蒼梧大火落。暑服莫輕擲。
此物雖過時。是妾手中跡。
白馬篇
龍馬花雪毛。金鞍五陵豪。
秋霜切玉劍。落日明珠袍。
斗雞事萬乘。軒蓋一何高。
弓摧南山虎。手接太行猱。
酒後競風采。三杯弄寶刀。
殺人如剪草。劇孟同游遨。
發憤去函谷。從軍向臨洮。
叱(咤)萬戰場。(萬戰場一作經百戰)
匈奴盡奔逃。(奔逃一作波濤)
歸來使酒氣。未肯拜蕭曹。(拜一作下)
羞入原憲室。荒淫隱蓬蒿。(淫一作徑)
鳳吹笙曲 (一作鳳笙篇 送別)
仙人十五愛吹笙。學得昆丘彩鳳鳴。
始聞煉氣餐金液。復道朝天赴玉京。
玉京迢迢幾千里。鳳笙去去無窮已。(窮一作邊)
欲嘆離聲發絳唇。更嗟別調流纖指。
此時惜別詎堪聞。此地相看未忍分。
重吟真曲和清吹。卻奏仙歌響綠雲。
綠雲紫氣向函關。訪道應尋緱氏山。
莫學吹笙王子晉。一遇浮丘斷不還。
怨歌行 長安見內人出嫁. 友人令余代為之
十五入漢宮。花顏笑春紅。
君王選玉色。侍寢金屏中。(金一作錦)
荐枕嬌夕月。卷衣戀春風。(春一作香)
寧知趙飛燕。奪寵恨無窮。
沉憂能傷人。綠鬢成霜蓬。
一朝不得意。世事徒為空。
(鷫)(鸘)換美酒。舞衣罷雕龍。
(龍一作籠)
寒苦不忍言。為君奏絲桐。
腸斷弦亦絕。悲心夜忡忡。
塞下曲六首
其一
五月天山雪。無花只有寒。
笛中聞折柳。春色未曾看。
曉戰隨金鼓。宵眠抱玉鞍。
願將腰下劍。直為斬樓蘭。
其二
天兵下北荒。胡馬欲南飲。
橫戈從百戰。直為銜恩甚。
握雪海上餐。拂沙隴頭寢。
何當破月氏。然後方高枕。
其三
駿馬似風(飈)。(似一作如)鳴鞭出渭橋。
彎弓辭漢月。插羽破天驕。
陣解星芒盡。營空海霧消。
功成畫麟閣。獨有霍嫖姚。
其四
白馬黃金塞。雲砂繞夢思。
那堪愁苦節。遠憶邊城兒。
螢飛秋窗滿。月度霜閨遲。
摧殘梧桐葉。蕭颯沙棠枝。
無時獨不見。流淚空自知。
其五
塞虜乘秋下。天兵出漢家。
將軍分虎竹。戰士臥龍沙。
邊月隨弓影。胡霜拂劍花。
玉關殊未入。少婦莫長嗟。
其六
烽火動沙漠。連照甘泉雲。
漢皇按劍起。還召李將軍。
兵氣天上合。(兵一作殺)鼓聲隴底聞。
橫行負勇氣。一戰淨妖氛。
來日大難
來日一身。攜糧負薪。
道長食盡。(道長一作長鳴)苦口焦唇。
今日醉飽。樂過千春。
仙人相存。誘我遠學。
海凌三山。陸憩五岳。
乘龍天飛。目瞻兩角。
授以仙藥。(仙一作神)金丹滿握。
蟪蛄蒙恩。深愧短促。
思填東海。強銜一木。
道重天地。軒師廣成。
蟬翼九五。以求長生。
下士大笑。如蒼蠅聲。
塞上曲
大漢無中策。匈奴犯渭橋。
五原秋草綠。胡馬一何驕。
命將徵西極。橫行陰山側。
燕支落漢家。婦女無華色。
轉戰渡黃河。休兵樂事多。
蕭條清萬里。瀚海寂無波。
玉階怨
玉階生白露。夜久侵羅襪。
卻下水晶帘。玲瓏望秋月。
襄陽曲四首
其一
襄陽行樂處。歌舞白銅(鞮)。
江城回淥水。花月使人迷。
其二
山公醉酒時。酩酊高陽下。(高一作襄)
頭上白接(籬)。 倒著還騎馬。
其三
峴山臨漢江。水綠沙如雪。
(一作水色如霜雪)
上有墮淚碑。青苔久磨滅。
其四
且醉習家池。莫看墮淚碑。
山公欲上馬。笑殺襄陽兒。
大堤曲
漢水臨襄陽。(臨一作橫)
花開大堤暖。
佳期大堤下。淚向南雲滿。
春風無復情。(無復一作復無)
吹我夢魂散。
不見眼中人。天長音信斷。
宮中行樂詞八首
其一
小小生金屋。盈盈在紫微。
山花插寶髻。石竹繡羅衣。
每出深宮里。(出一作上)
常隨步輦歸。
只愁歌舞散。(散一作罷)
化作彩雲飛。
其二
柳色黃金嫩。梨花白雪香。
玉樓巢翡翠。(巢一作關)
金殿鎖鴛鴦。(金一作珠)
選妓隨雕輦。(雕一作朝)
徵歌出洞房。
宮中誰第一。飛燕在昭陽。
其三
盧橘為秦樹。蒲萄出漢宮。
煙花宜落日。絲管醉春風。
笛奏龍吟水。蕭鳴鳳下空。
君王多樂事。還與萬方同。
(一作何必向回中)
其四
玉樹春歸日。(樹一作殿) (日一作好)
金宮樂事多。
後庭朝未入。輕輦夜相過。
笑出花間語。嬌來竹下歌。(竹一作燭)
莫教明月去。留著醉嫦蛾。
其五
繡戶香風暖。紗窗曙色新。
宮花爭笑日。池草暗生春。
綠樹聞歌鳥。青樓見舞人。
昭陽桃李月。羅綺自相親。(自一作坐)
其六
今日明光里。還須結伴游。
春風開紫殿。天樂下朱樓。
艷舞全知巧。嬌歌半欲羞。
更憐花月夜。宮女笑藏鉤。
 
其七
寒雪梅中盡。春風柳上歸。
宮鶯嬌欲醉。檐燕語還飛。
遲日明歌席。新花艷舞衣。
晚來移彩仗。行樂泥光輝。
其八
水綠南薰殿。花紅北闕樓。
鶯歌聞太液。鳳吹繞瀛洲。
素女鳴珠佩。天人弄彩(毬)。
今朝風日好。宜入未央游。
清平調詞三首
其一
雲想衣裳花想容。春風拂檻露華濃。
若非群玉山頭見。會向瑤台月下逢。
其二
一枝(穠)艷露凝香。(一作紅)
雲雨巫山枉斷腸。
借問漢宮誰得似。可憐飛燕倚新妝。
其三
名花傾國兩相歡。長得君王帶笑看。
解釋春風無限恨。沈香亭北倚欄干。
入朝曲 (一作鼓吹入朝曲)
金陵控海浦。淥水帶吳京。
鐃歌列騎吹。颯沓引公卿。
槌鐘速嚴妝。伐鼓啟重城。
天子憑玉幾。(幾一作案)劍履若雲行。
日出照萬戶。簪裾爛明星。
朝罷沐浴閑。遨游閬風亭。
濟濟雙闕下。歡娛樂恩榮。
秦女休行 (魏協律都尉左延年所作，今擬之)
西門秦氏女。秀色如瓊花。
手揮白楊刀。(刀一作刃)清晝殺仇家。
羅袖洒赤血。英氣凌紫霞。(氣一作聲)
直上西山去。關吏相邀遮。
婿為燕國王。身被詔獄加。
犯刑若履虎。不畏落爪牙。
素頸未及斷。摧眉伏泥沙。
金雞忽放赦。大辟得寬賒。
何慚聶政姊。萬古共驚嗟。
秦女卷衣
天子居未央。妾侍卷衣裳。(侍一作來)
顧無紫宮寵。敢拂黃金床。
水至亦不去。熊來尚可擋。
微身奉日月。(奉一作捧)
飄若螢之光。(之一作火)
願君采葑菲。無以下體妨。
東武吟 (一作出東門後書懷留別翰林諸公)
好古笑流俗。素聞賢達風。
方希佐明主。長揖辭成功。
白日在高天。回光燭微躬。
恭承鳳凰詔。(欻)起雲蘿中。
清切紫霄迥。(霄一作垣)優游丹禁通。
君王賜顏色。聲價凌煙虹。
乘輿擁翠蓋。扈從金城東。
寶馬麗絕景。錦衣入新丰。
依岩望松雪。(依一作倚)對酒鳴絲桐。
因學揚子雲。獻賦甘泉宮。
天書美片善。清芬播無窮。
歸來入咸陽。(入一作向)
談笑皆王公。(一本無此二句)
一朝去金馬。飄落成飛蓬。
賓客日疏散。(客一作友)
玉樽亦已空。(亦已一作日成)
才力猶可倚。(倚一作恃)不慚世上雄。
閑作東武吟。曲盡情未終。
書此謝知己。吾尋黃綺翁。
(一作扁舟尋釣翁)
邯鄲才人嫁為斯養卒婦
妾本崇台女。(崇一作叢)揚蛾入丹闕。
自倚顏如花。寧知有凋歇。
一辭玉階下。去若朝雲沒。
每憶邯鄲城。深宮夢秋月。
君王不可見。惆悵至明發。
出自薊北門行
虜陣橫北荒。胡星耀精芒。
羽書速驚電。烽火晝連光。
虎竹救邊急。戎車森已行。
明主不安席。按劍心飛揚。
推轂出猛將。連旗登戰場。
兵威沖絕幕。殺氣凌穹蒼。
列卒赤山下。(卒一作陣)開營紫塞旁。
孟冬風沙緊。(冬一作秋)旌旗颯凋傷。
畫角悲海月。徵衣卷天霜。
揮刃斬樓蘭。彎弓射賢王。(賢一作訾)
單于一平蕩。種落自奔亡。
收功報天子。行歌歸咸陽。
(行歌一作歌舞)
洛陽陌
白玉誰家郎。回車渡天津。
看花東陌上。驚動洛陽人。
北上行
北上何所苦。北上緣太行。
磴道盤且峻。(巉)岩凌穹蒼。
馬足蹶側石。車輪摧高岡。
沙塵接幽州。烽火連朔方。
殺氣毒劍戟。嚴風裂衣裳。
奔鯨夾黃河。鑿齒屯洛陽。
前行無歸日。返顧思舊鄉。
慘戚冰雪里。悲號絕中腸。
尺布不掩體。皮膚劇枯桑。
汲水澗谷阻。采薪隴阪長。
猛虎又掉尾。磨牙皓秋霜。
草木不可餐。飢飲零露漿。
嘆此北上苦。停驂為之傷。
何日王道平。開顏睹天光。
短歌行
白日何短短。百年苦易滿。
蒼穹浩茫茫。萬劫太極長。
麻姑垂兩鬢。一半已成霜。
天公見玉女。大笑億千場。
吾欲攬六龍。回車掛扶桑。
北斗酌美酒。勸龍各一觴。
富貴非所願。與人駐顏光。
(與一作為) (顏一作頹,一作流)
空城雀
嗷嗷空城雀。身計何戚促。
本與鷦鷯群。不隨鳳凰族。
提攜四黃口。飲乳未嘗足。
食君糠秕余。嘗恐烏鳶逐。
恥涉太行險。羞營覆車粟。
天命有定端。守分絕所欲。
李白詩全集 卷五
（樂府三十八首）
發白馬
將軍發白馬。旌節度黃河。
簫鼓聒川岳。滄溟涌濤波。(濤一作洪)
武安有震瓦。易水無寒歌。
鐵騎若雪山。飲流涸滹沱。
揚兵獵月窟。轉戰略朝那。
倚劍登燕然。邊烽列嵯峨。
蕭條萬里外。耕作五原多。
一掃清大漠。包虎戢金戈。
陌上桑
美女渭橋東。(渭橋東一作湘綺衣)
春還事蠶作。
五馬如飛龍。(龍一作花)青絲結金絡。
不知誰家子。調笑來相謔。
妾本秦羅敷。玉顏艷名都。
綠條映素手。采桑向城隅。
使君且不顧。況復論秋胡。
寒(螿)愛碧草。鳴鳳棲青梧。
托心自有處。但怪旁人愚。
徒令白日暮。高駕空踟躕。
枯魚過河泣
白龍改常服。偶被豫且制。
誰使爾為魚。徒勞訴天帝。
作書報鯨鯢。勿恃風濤勢。
濤落歸泥沙。翻遭螻蟻噬。
萬乘慎出入。柏人以為誡。(誡一作識)
丁都護歌(都一作督)
雲陽上徵去。兩岸饒商賈。
吳牛喘月時。拖船一何苦。
水濁不可飲。壺漿半成土。
一唱都護歌。(都一作督)心摧淚如雨。
萬人鑿磐石。無由達江滸。
君看石芒碭。掩淚悲千古。
相逢行
朝騎五花馬。謁帝出銀台。
秀色誰家子。雲車珠箔開。(車一作中)
金鞭遙指點。玉勒近遲回。
夾轂相借問。疑從天上來。(疑一作知 )
蹙入青綺門。(蹙一作邀 )
當歌共銜杯。(以上二句一作 嬌羞初解佩。 語笑共銜杯。)
銜杯映歌扇。似月雲中見。
相見不得親。(得一作相)不如不相見。
相見情已深。(情已一作已情)未語可知心。
胡為守空閨。孤眠愁錦衾。
錦衾與羅幃。纏綿會有時。
春風正澹蕩。暮雨來何遲。
願因三青鳥。更報長相思。(一本無以下六句)
光景不待人。須臾發成絲。
當年失行樂。老去徒傷悲。
持此道密意。毋令曠佳期。
 
千里思
李陵沒胡沙。蘇武還漢家。
迢迢五原關。朔雪亂邊花。(一作愁見雪如花)
一去隔絕國。思歸但長嗟。
鴻雁向西北。因書報天涯。(因一作飛)
樹中草
鳥銜野田草。誤入枯桑里。
客土植危根。逢春猶不死。
草木雖無情。因依尚可生。
如何同枝葉。各自有枯榮。
君馬黃
君馬黃。我馬白。
馬色雖不同。人心本無隔。
共作游冶盤。雙行洛陽陌。
長劍既照曜。高冠何(赩)赫。
各有千金裘。俱為五侯客。
猛虎落陷阱。壯夫時屈厄。
相知在急難。獨好亦何益。(亦一作知)
擬古
融融白玉輝。映我青蛾眉。
寶鏡似空水。落花如風吹。
出門望帝子。蕩漾不可期。
安得黃鶴羽。一報佳人知。
折楊柳
垂楊拂綠水。搖艷東風年。(搖艷一作艷裔)
花明玉關雪。葉暖金窗煙。
美人結長想。(想一作恨)
對此心淒然。(對此一作相對)
攀條折春色。遠寄龍庭前。(庭前一作沙邊)
少年子
青雲年少子。(年少一作少年)挾彈章台左。
鞍馬四邊開。突如流星過。
金丸落飛鳥。夜入瓊樓臥。
夷齊是何人。獨守西山餓。
紫騮馬
紫騮行且嘶。雙翻碧玉蹄。
臨流不肯渡。似惜錦障泥。
白雪關山遠。(山一作城)
黃雲海戍迷。(戍一作樹)
揮鞭萬里去。安得念春閨。(念一作戀)
少年行二首
其一
擊筑飲美酒。劍歌易水湄。
經過燕太子。結托并州兒。
少年負壯氣。奮烈自有時。
因擊魯句踐。(擊一作聲)爭博勿相欺。
其二
五陵年少金市東。銀鞍白馬度春風。
落花踏盡游何處。笑入胡姬酒肆中。
白鼻(騧)
銀鞍白鼻(騧)。
綠地障泥錦。
細雨春風花落時。 (一作春風細雨落花時)
揮鞭直就胡姬飲。(直一作且)
豫章行
胡風吹代馬。(一作燕人攢赤羽)北擁魯陽關。
吳兵照海雪。西討何時還。
半渡上遼津。黃雲慘無顏。
老母與子別。呼天野草間。
白馬繞旌旗。(白馬一作百鳥)悲鳴相追攀。
白楊秋月苦。早落豫章山。
本為休明人。斬虜素不閑。
豈惜戰斗死。為君掃凶頑。
精感石沒羽。豈雲憚險艱。
樓船若鯨飛。波蕩落星灣。
此曲不可奏。三軍鬢成斑。
沐浴子
沐芳莫彈冠。浴蘭莫振衣。
處世忌太潔。至人貴藏暉。(至一作志)
滄浪有釣叟。吾與爾同歸。
高句驪
金花折風帽。白馬小遲回。
翩翩舞廣袖。似鳥海東來。
靜夜思
床前明月光。(明一作看)疑是地上霜。
舉頭望明月。低頭思故鄉。
淥水曲
淥水明秋日。(日一作月)南湖采白蘋。
荷花嬌欲語。愁殺蕩舟人。
鳳凰曲
嬴女吹玉蕭。吟弄天上春。
青鸞不獨去。更有攜手人。
影滅彩雲斷。遺聲落西秦。
 
鳳台曲
嘗聞秦帝女。傳得鳳凰聲。
是日逢仙子。當時別有情。
人吹彩蕭去。天借綠雲迎。
曲在身不返。(曲一作心)空余弄玉名。
從軍行
從軍玉門道。逐虜金微山。
笛奏梅花曲。刀開明月環。
鼓聲鳴海上。兵氣擁雲間。
願斬單于首。長驅靜鐵關。
秋思
春陽如昨日。碧樹鳴黃鸝。
蕪然蕙草暮。颯爾涼風吹。
天秋木葉下。月冷莎雞悲。
坐愁群芳歇。白露凋華滋。
 
春思
燕草如碧絲。秦桑低綠枝。
當君懷歸日。是妾斷腸時。
春風不相識。何事入羅幃。
秋思
燕支黃葉落。(燕支一作閼氏)
妾望白登台。(白一作自)
海上碧雲斷。(海上一作月出)
單于秋色來。(單于一作蟬聲)
胡兵沙塞合。漢使玉關回。
徵客無歸日。空悲蕙草摧。
子夜吳歌 (一作子夜四時歌)
春歌
秦地羅敷女。采桑綠水邊。
素手青條上。紅妝白日鮮。
蠶飢妾欲去。五馬莫留連。
夏歌
鏡湖三百里。菡萏發荷花。
五月西施采。人看隘若耶。
回舟不待月。歸去越王家。
秋歌
長安一片月。萬戶搗衣聲。
秋風吹不盡。總是玉關情。
何日平胡虜。良人罷遠徵。
冬歌
明朝驛使發。一夜絮徵袍。
素手抽針冷。那堪把剪刀。
裁縫寄遠道。幾日到臨洮。
對酒行
松子棲金華。安期入蓬海。
此人古之仙。羽化竟何在。
浮生速流電。倏忽變光彩。
天地無凋換。容顏有遷改。
對酒不肯飲。含情欲誰待。
估客行 (行一作樂)
海客乘天風。將船遠行役。
譬如雲中鳥。一去無蹤跡。
搗衣篇
閨里佳人年十余。顰蛾對影恨離居。
忽逢江上春歸燕。銜得雲中尺素書。
玉手開緘長嘆息。狂夫猶戍交河北。(狂一作徵)
萬里交河水北流。願為雙燕泛中洲。
君邊雲擁青絲騎。妾處苔生紅粉樓。
樓上春風日將歇。誰能攬鏡看愁發。
曉吹員管隨落花。夜搗戎衣向明月。
明月高高刻漏長。真珠帘箔掩蘭堂。
橫垂寶幄同心結。半拂瓊筵蘇合香。
瓊筵寶幄連枝錦。燈燭熒熒照孤寢。
有便憑將金剪刀。為君留下相思枕。
摘盡庭蘭不見君。紅巾拭淚生氤氳。
明年若更徵邊塞。願作陽台一斷雲。
少年行 (此詩嚴粲雲是偽作)
君不見淮南少年游俠客。白日(毬)獵夜擁擲。
呼盧百萬終不惜。報仇千里如咫尺。
少年游俠好經過。渾身裝束皆綺羅。
蕙蘭相隨喧妓女。風光去處滿笙歌。
驕衿自言不可有。俠士堂中養來久。
好鞍好馬乞與人。十千五千旋沽酒。
赤心用盡為知己。黃金不惜栽桃李。
桃李栽來幾度春。一回花落一回新。
府縣盡為門下客。王侯皆是平交人。
男兒百年且樂命。何須徇書受貧病。(徇一作讀)
男兒百年且榮身。何須徇節甘風塵。
衣冠半是徵戰士。窮儒浪作林泉民。
遮莫枝根長百丈。不如當代多還往。
遮莫姻親連帝城。不如當身自簪纓。
看取富貴眼前者。何用悠悠身後名。
 
長歌行
桃李待日開。(待一作得)榮華照當年。
東風動百物。草木盡欲言。
枯枝無丑葉。涸水吐清泉。
大力運天地。羲和無停鞭。
功名不早著。竹帛將何宣。
桃李務青春。誰能貫白日。
富貴與神仙。蹉跎成兩失。
金石猶銷鑠。風霜無久質。
畏落日月後。強歡歌與酒。(歡一作飲)
秋霜不惜人。倏忽侵蒲柳。
長相思
日色已盡花含煙。
月明如素愁不眠。趙瑟初停鳳凰柱。
蜀琴欲奏鴛鴦弦。此曲有意無人傳。
願隨春風寄燕然。憶君迢迢隔青天。
昔日橫波目。(日一作時)
今成流淚泉。不信妾腸斷。
歸來看取明鏡前。
猛虎行 (此詩蕭士(贇)雲是偽作)
朝作猛虎行。暮作猛虎吟。
腸斷非關隴頭水。淚下不為雍門琴。
旌旗繽紛兩河道。戰鼓驚山欲傾倒。(傾一作顛)
秦人半作燕地囚。胡馬翻銜洛陽草。
一輸一失關下兵。朝降夕叛幽薊城。
巨鰲未斬海水動。魚龍奔走安得寧。
頗似楚漢時。翻覆無定止。
朝過博浪沙。暮入淮陰市。
張良未遇韓信貧。劉項存亡在兩臣。
暫到下邳受兵略。來投漂母作主人。
賢哲棲棲古如此。今時亦棄青雲士。
有策不敢犯龍鱗。竄身南國避胡塵。
寶書玉劍掛高閣。(玉一作長)金鞍駿馬散故人。
昨日方為宣城客。制鈴交通二千石。
有時六博快壯心。繞床三匝呼一擲。
楚人每道張旭奇。心藏風雲世莫知。
三吳邦伯皆顧盼。(皆一作多)
四海雄俠兩追隨。(兩追隨一作皆相推)
蕭曹曾作沛中吏。攀龍附鳳當有時。
溧陽酒樓三月春。楊花茫茫愁殺人。(茫茫一作漠漠)
胡雛綠眼吹玉笛。(雛一作人)
吳歌白(紵)飛梁塵。
丈夫相見且為樂。(相見一作到處)
槌牛撾鼓會眾賓。
我從此去釣東海。得魚笑寄情相親。
去婦詞 (一作顧況詩)
古來有棄婦。棄婦有歸處。
今日妾辭君。辭君遣何去。
本家零落盡。慟哭來時路。
憶昔未嫁君。聞君卻周旋。
綺羅錦繡段。有贈黃金千。
十五許嫁君。二十移所天。
自從結發日未幾。離君緬山川。
家家盡歡喜。孤妾長自憐。
幽閨多怨思。盛色無十年。
相思若循環。枕席生流泉。
流泉咽不掃。獨夢關山道。
及此見君歸。君歸妾已老。
物情惡衰賤。新寵方妍好。
掩淚出故房。傷心劇秋草。
自妾為君妻。君東妾在西。
羅幃到曉恨。玉貌一生啼。
自從離別久。不覺塵埃厚。
嘗嫌玳瑁孤。猶羨鴛鴦偶。
歲華逐霜霰。賤妾何能久。
寒沼落芙蓉。秋風散楊柳。
以此憔悴顏。空持舊物還。
余生欲何寄。誰肯相牽攀。
君恩既斷絕。相見何年月。
悔傾連理杯。虛作同心結。
女蘿附青松。貴欲相依投。
浮萍失綠水。教作若為流。
不嘆君棄妾。自嘆妾緣業。
憶昔初嫁君。小姑才倚床。
今日妾辭君。小姑如妾長。
回頭語小姑。莫嫁如兄夫。




 
李白詩全集 卷六
（古近體詩二十八首）
襄陽歌
落日欲沒峴山西。 倒著接籬花下迷。
襄陽小兒齊拍手。 攔街爭唱白銅(鞮)。
旁人借問笑何事。 笑殺山翁醉似泥。(翁一作公)
鸕鶿杓。鸚鵡杯。 百年三萬六千日。
一日須傾三百杯。 遙看漢水鴨頭綠。
恰似葡萄初(醱)醅。 此江若變作春酒。
壘麴便筑糟丘台。 千金駿馬換小妾。(小一作少)
笑坐雕鞍歌落梅。(笑一作醉) 車旁側掛一壺酒。
鳳笙龍管行相催。 咸陽市中嘆黃犬。
何如月下傾金(罍)。 君不見晉朝羊公一片石。
龜頭剝落生莓苔。(龜一作龍)
淚亦不能為之墮。 心亦不能為之哀。
(一本此下有誰能憂彼身後事。金鳧銀鴨葬死灰。二句)
清風朗月不用一錢買。(朗一作明)
玉山自倒非人推。 舒州杓。力士鐺。
李白與爾同死生。 襄王雲雨今安在。
江水東流猿夜聲。
南都行
南都信佳麗。 武闕橫西關。
白水真人居。 萬商羅廛(闤)。
高樓對紫陌。 甲第連青山。
此地多英豪。 邈然不可攀。
陶朱與五(羖)。 名播天壤間。
麗華秀玉色。 漢女嬌朱顏。
清歌遏流雲。 艷舞有余閑。
遨游盛宛洛。 冠蓋隨風還。
走馬紅陽城。 呼鷹白河灣。
誰識臥龍客。 長吟愁鬢斑。
江上吟
木蘭之(枻)沙棠舟。玉簫金管坐兩頭。
美酒樽中置千斛。載妓隨波任去留。
仙人有待乘黃鶴。海客無心隨白鷗。
屈平詞賦懸日月。楚王台榭空山丘。
興酣落筆搖五岳。詩成笑傲凌滄洲。
功名富貴若長在。漢水亦應西北流。
侍從宜春苑奉詔賦龍池柳色初青聽新鶯百囀歌
東風已綠瀛洲草。紫殿紅樓覺春好。
池南柳色半青春。縈煙裊娜拂綺城。
垂絲百尺掛雕楹。上有好鳥相和鳴。
間關早得春風情。春風卷入碧雲去。
千門萬戶皆春聲。是時君王在鎬京。
五雲垂暉耀紫清。仗出金宮隨日轉。
天回玉輦繞花行。始向蓬萊看舞鶴。
還過芷若聽新鶯。新鶯飛繞上林苑。
願入簫韶雜鳳笙。
玉壺吟
烈士擊玉壺。 壯心惜暮年。
三杯拂劍舞秋月。忽然高詠涕泗漣。
鳳凰初下紫泥詔。謁帝稱觴登御筵。
揄揚九重萬乘主。謔浪赤墀青瑣賢。
朝天數換飛龍馬。敕賜珊瑚白玉鞭。
世人不識東方朔。大隱金門是謫仙。
西施宜笑復宜顰。丑女效之徒累身。
君王雖愛蛾眉好。無奈宮中妒殺人。
豳歌行上新平長史兄粲
豳谷稍稍振庭柯。涇水浩浩揚湍波。
哀鴻酸嘶暮聲急。愁雲蒼慘寒氣多。
憶昨去家此為客。荷花初紅柳條碧。
中宵出飲三百杯。明朝歸揖二千石。
寧知流寓變光輝。胡霜蕭颯繞客衣。
寒灰寂寞憑誰暖。落葉飄揚何處歸。
吾兄行樂窮曛旭。滿堂有美顏如玉。
趙女長歌入彩雲。燕姬醉舞嬌紅燭。
狐裘獸炭酌流霞。壯士悲吟寧見嗟。
前榮後枯相翻覆。何惜余光及棣華。
西岳雲台歌送丹丘子
西岳崢嶸何壯哉。黃河如絲天際來。
黃河萬里觸山動。盤渦轂轉秦地雷。
榮光休氣紛五彩。千年一清聖人在。
巨靈咆哮擘兩山。洪波噴箭射東海。(箭一作流)
三峰卻立如欲摧。翠崖丹谷高掌開。
白帝金精運元氣。石作蓮花雲作台。
雲台閣道連窈冥。中有不死丹丘生。
明星玉女備洒掃。麻姑搔背指爪輕。
我皇手把天地戶。丹丘談天與天語。
九重出入生光輝。東來蓬萊復西歸。
玉漿儻惠故人飲。騎二茅龍上天飛。
元丹丘歌
元丹丘。愛神仙。
朝飲(頴)川之清流。暮還嵩岑之紫煙。
三十六峰長周旋。長周旋。躡星虹。
身騎飛龍耳生風。橫河跨海與天通。
我知爾游心無窮。
扶風豪士歌
洛陽三月飛胡沙。洛陽城中人怨嗟。 
天津流水波赤血。白骨相撐如亂麻。
我亦東奔向吳國。浮雲四塞道路賒。
東方日出啼早鴉。城門人開掃落花。
梧桐楊柳拂金井。來醉扶風豪士家。
扶風豪士天下奇。意氣相傾山可移。
作人不倚將軍勢。飲酒豈顧尚書期。
雕盤綺食會眾客。吳歌趙舞香風吹。
原嘗春陵六國時。開心寫意君所知。
堂中各有三千士。明日報恩知是誰。
撫長劍。一揚眉。清水白石何離離。
脫吾帽。向君笑。飲君酒。為君吟。
張良未逐赤松去。橋邊黃石知我心。
同族弟金城尉叔卿燭照山水壁畫歌
高堂粉壁圖蓬瀛。燭前一見滄洲清。
洪波洶涌山崢嶸。
皎若丹丘隔海望赤城。
光中乍喜嵐氣滅。謂逢山陰晴後雪。
回溪碧流寂無喧。
又如秦人月下窺花源。
了然不覺清心魂。只將疊嶂鳴秋猿。
與君對此歡未歇。放歌行吟達明發。
卻顧海客揚雲帆。便欲因之向溟渤。
白毫子歌
淮南小山白毫子。乃在淮南小山里。
夜臥松下雲。(雲一作雪)
朝餐石中髓。
小山連綿向江開。
碧峰(巉)岩淥水回。
余配白毫子。獨酌流霞杯。
拂花弄琴坐青苔。綠蘿樹下春風來。
南窗蕭颯松聲起。憑崖一聽清心耳。
可得見。未得親。
八公攜手五雲去。空余桂樹愁殺人。
梁園吟
我浮黃雲去京闕。(雲一作河)
掛席欲進波連山。
天長水闊厭遠涉。訪古始及平台間。
平台為客憂思多。對酒遂作梁園歌。
卻憶蓬池阮公詠。因吟淥水揚洪波。
洪波浩蕩迷舊國。路遠西歸安可得。
人生達命豈暇愁。且飲美酒登高樓。
平頭奴子搖大扇。五月不熱疑清秋。
玉盤楊梅為君設。吳鹽如花皎白雪。
持鹽把酒但飲之。莫學夷齊事高潔。(一作何用孤高比雲月)
昔人豪貴信陵君。今人耕種信陵墳。
荒城虛照碧山月。古木盡入蒼梧雲。
粱王宮闕今安在。枚馬先歸不相待。
舞影歌聲散綠池。空余汴水東流海。
沉吟此事淚滿衣。黃金買醉未能歸。
連呼五白行六博。分曹賭酒酣馳輝。
歌且謠。意方遠。
東山高臥時起來。欲濟蒼生未應晚。
鳴皋歌送岑徵君 時梁園三尺雪
若有人兮思鳴皋。
阻積雪兮心煩勞。
洪河凌競不可以徑度。
冰龍鱗兮難容(舠)。
邈仙山之峻極兮。
聞天籟之嘈嘈。
霜崖縞皓以合沓兮。
若長風扇海涌滄溟之波濤。
玄猿綠羆。
舔(舕)(崟)岌。
危柯振石。駭膽栗魄。
群呼而相號。
峰崢嶸以路絕。
掛星辰于(嶽)岩。
送君之歸兮。
動鳴皋之新作。交鼓吹兮彈絲。
觴清冷之池閣。君不行兮何待。
若反顧之黃鵠。掃梁園之群英。
振大雅于東洛。巾徵軒兮歷阻折。
尋幽居兮越(巘)(崿)。
盤白石兮坐素月。琴松風兮寂萬壑。
望不見兮心氛氳。蘿冥冥兮霰紛紛。
水橫洞以下淥。波小聲而上聞。
虎嘯谷而生風。龍藏溪而吐雲。
寡鶴清唳。飢鼯顰呻。
魂獨處此幽默兮。愀空山而愁人。
雞聚族以爭食。鳳孤飛而無鄰。
(蝘)蜓嘲龍。魚目混珍。
嫫母衣錦。西施負薪。
若使巢由桎梏于軒冕兮。
亦奚異乎夔龍蹩(躠)于風塵。
哭何苦而救楚。笑何夸而卻秦。
吾誠不能學二子沽名矯節以耀世兮。
固將棄天地而遺身。
白鷗兮飛來。
長與君兮相親。
鳴皋歌奉餞從翁清歸五崖山居
憶昨鳴皋夢里還。手弄素月清潭間。
覺時枕席非碧山。側身西望阻秦關。
麒膦閣上春還早。著書卻憶伊陽好。
青松來風吹古道。(古一作石)
綠蘿飛花覆煙草。我家仙翁愛清真。(翁一作公)
才雄草聖凌古人。欲臥鳴皋絕世塵。
鳴皋微茫在何處。五崖峽水橫樵路。(峽一作溪)
身披翠雲裘。袖拂紫煙去。
去時應過嵩少間。相思為折三花樹。
勞勞亭歌 在江寧縣南十五里.
古送別之所
金陵勞勞送客堂。蔓草離離生道旁。
古情不盡東流水。此地悲風愁白楊。
我乘素舸同康樂。朗詠清川飛夜霜。
昔聞牛渚吟五章。今來何謝袁家郎。
苦竹寒聲動秋月。獨宿空簾歸夢長。
橫江詞六首
其一
人道橫江好。(道一作言) 儂道橫江惡。
一風三日吹倒山。(三日一作一月)
(一作猛風吹倒天門山)
白浪高于瓦官閣。
其二
海潮南去過潯陽。牛渚由來險馬當。
橫江欲渡風波惡。一水牽愁萬里長。
其三
橫江西望阻西秦。漢水東連揚子津。
(漢一作楚) (連一作流)
白浪如山那可渡。狂風愁殺峭帆人。
其四
海神來過惡風回。(來一作東)
浪打天門石壁開。
浙江八月何如此。濤似連山噴雪來。
 
其五
橫江館前津吏迎。向余東指海雲生。
郎今欲渡緣何事。如此風波不可行。
其六
月暈天風霧不開。 (月一作日)
海鯨東蹙百川回。
驚波一起三山動。公無渡河歸去來。
金陵城西樓月下吟
金陵夜寂涼風發。獨上高樓望吳越。
白雲映水搖空城。白露垂珠滴秋月。
月下沉吟久不歸。古來相接眼中稀。
解道澄江淨如練。令人長憶謝玄暉。
東山吟
攜妓東土山。 (土山一作山去)
悵然悲謝安。
我妓今朝如花月。他妓古墳荒草寒。
白雞夢後三百歲。洒酒澆君同所歡。
酣來自作青海舞。秋風吹落紫綺冠。
彼亦一時。此亦一時。
浩浩洪流之詠何必奇。
僧伽歌
真僧法號號僧伽。有時與我論三車。
問言誦咒幾千遍。口道恆河沙復沙。
此僧本住南天竺。為法頭陀來此國。
戒得長天秋月明。心如世上青蓮色。
意清淨。貌棱棱。亦不減。亦不增。
瓶里千年鐵柱骨。(鐵柱一作舍利)
手中萬歲胡孫藤。
嗟予落魄江淮久。(淮一作湖)
罕遇真僧說空有。
一言散盡波羅夷。再禮渾除犯輕垢。
白雲歌送劉十六歸山
楚山秦山皆白雲。白雲處處長隨君。
長隨君。君入楚山里。
雲亦隨君渡湘水。
湘水上。女蘿衣。
白雲堪臥君早歸。
金陵歌送別范宣
石頭(巉)岩如虎踞。凌波欲過滄江去。
鐘山龍盤走勢來。秀色橫分歷陽樹。
四十余帝三百秋。功名事跡隨東流。
白馬小兒誰家子。泰清之歲來關囚。(一作吹唇虎嘯鳳皇樓)
金陵昔時何壯哉。席卷英豪天下來。
冠蓋散為煙霧盡。金輿玉座成寒灰。
扣劍悲吟空咄嗟。梁陳白骨亂如麻。
天子龍沉景陽井。誰歌玉樹後庭花。
此地傷心不能道。目下離離長春草。
送爾長江萬里心。他年來訪南山老。(老一作皓)
笑歌行 (以下二首 蘇軾雲是偽作)
笑矣乎。笑矣乎。
君不見曲如鉤。古人知爾封公侯。
君不見直如弦。古人知爾死道邊。
張儀所以只掉三寸舌。
蘇秦所以不墾二頃田。
笑矣乎。笑矣乎。
君不見滄浪老人歌一曲。
還道滄浪濯吾足。
平生不解謀此身。虛作離騷遣人讀。
笑矣乎。笑矣乎。趙有豫讓楚屈平。
賣身買得千年名。巢由洗耳有何益。
夷齊餓死終無成。
君愛身後名。我愛眼前酒。
飲酒眼前樂。虛名何處有。
男兒窮通當有時。曲腰向君君不知。
猛虎不看幾上肉。洪爐不鑄囊中錐。
笑矣乎。笑矣乎。寧武子。朱買臣。
叩角行歌背負薪。今日逢君君不識。
豈得不如佯狂人。
悲歌行
悲來乎。悲來乎。主人有酒且莫斟。
聽我一曲悲來吟。悲來不吟還不笑。
天下無人知我心。
君有數斗酒。我有三尺琴。
琴鳴酒樂兩相得。一杯不啻千鈞金。
悲來乎。悲來乎。天雖長。地雖久。
金玉滿堂應不守。富貴百年能幾何。
死生一度人皆有。孤猿坐啼墳上月。
且須一盡杯中酒。悲來乎。悲來乎。
鳳凰不至河無圖。微子去之箕子奴。
漢帝不憶李將軍。楚王放卻屈大夫。
悲來乎。悲來乎。
秦家李斯早追悔。虛名撥向身之外。
范子何曾愛五湖。功成名遂身自退。
劍是一夫用。書能知姓名。
惠施不肯干萬乘。卜式未必窮一經。
還須黑頭取方伯。
莫謾白首為儒生。
李白詩全集 卷七
（古近體詩五十三首）
秋浦歌十七首
其一
秋浦長似秋。蕭條使人愁。
客愁不可度。行上東大樓。
正西望長安。下見江水流。
寄言向江水。汝意憶儂不。
遙傳一掬淚。為我達揚州。
其二
秋浦猿夜愁。黃山堪白頭。
清溪非隴水。翻作斷腸流。
欲去不得去。薄游成久游。
何年是歸日。雨淚下孤舟。
其三
秋浦錦駝鳥。人間天上稀。
山雞羞淥水。不敢照毛衣。
其四
兩鬢入秋浦。一朝颯已衰。
猿聲催白發。長短盡成絲。
其五
秋浦多白猿。超騰若飛雪。
牽引條上兒。飲弄水中月。
其六
愁作秋浦客。強看秋浦花。
山川如剡縣。風日似長沙。
其七
醉上山公馬。寒歌寧戚牛。
空吟白石爛。淚滿黑貂裘。
其八
秋浦千重嶺。水車嶺最奇。
天傾欲墮石。水拂寄生枝。
其九
江祖一片石。青天掃畫屏。
題詩留萬古。綠字錦苔生。
其十
千千石楠樹。萬萬女貞林。
山山白鷺滿。澗澗白猿吟。
君莫向秋浦。猿聲碎客心。
其十一
邏人橫鳥道。(人一作叉)江祖出魚梁。
水急客舟疾。(舟一作行)山花拂面香。
其十二
水如一匹練。此地即平天。
耐可乘明月。看花上酒船。
其十三
淥水淨素月。月明白鷺飛。
郎聽采菱女。一道夜歌歸。
其十四
爐火照天地。紅星亂紫煙。
赧郎明月夜。歌曲動寒川。
其十五
白發三千丈。 緣愁似個長。
不知明鏡里。 何處得秋霜。
其十六
秋浦田舍翁。 采魚水中宿。
妻子張白鷴。 結(罝)映深竹。
其十七
祧波一步地。(波一作陂) 了了語聲聞。
(闇)與山僧別。低頭禮白雲。
當涂趙炎少府粉圖山水歌 
峨眉高出西極天。羅浮直與南溟連。
名工繹思揮彩筆。驅山走海置眼前。
滿堂空翠如可掃。赤城霞氣蒼梧煙。
洞庭瀟湘意渺綿。三江七澤情洄沿。
驚濤洶涌向何處。孤舟一去迷歸年。
徵帆不動亦不旋。飄如隨風落天邊。
心搖目斷興難盡。幾時可到三山巔。
西峰崢嶸噴流泉。橫石蹙水波潺(湲)。
東崖合沓蔽輕霧。深林雜樹空芊綿。
此中冥昧失晝夜。隱幾寂聽無鳴蟬。
長松之下列羽客。對坐不語南昌仙。
南昌仙人趙夫子。妙年歷落青雲士。
訟庭無事羅眾賓。杳然如在丹青里。
五色粉圖安足珍。真仙可以全吾身。
若待功成拂衣去。武陵桃花笑殺人。
永王東巡歌十一首
其一
永王正月東出師。天子遙分龍虎旗。
樓船一舉風波靜。江漢翻為雁騖池。
其二
三川北虜亂如麻。四海南奔似永嘉。
但用東山謝安石。為君談笑靜胡沙。
其三
雷鼓嘈嘈喧武昌。雲旗獵獵過尋陽。
秋毫不犯三吳悅。春日遙看五色光。
其四
龍蟠虎踞帝王州。帝子金陵訪古丘。
春風試暖昭陽殿。
明月還過(鳷)鵲樓。
其五
二帝巡游俱未回。五陵松柏使人哀。
諸侯不救河南地。更喜賢王遠道來。
其六
丹陽北固是吳關。畫出樓台雲水間。
千岩烽火連滄海。兩岸旌旗繞碧山。
其七
王出三山按五湖。樓船跨海次陪都。
戰艦森森羅虎士。徵帆一一引龍駒。
其八
長風掛席勢難回。海動山傾古月摧。
君看帝子浮江日。何似龍驤出峽來。
其九
(此首蕭士(贇)雲是偽作)
祖龍浮海不成橋。漢武尋陽空射蛟。
我王樓艦輕秦漢。卻似文皇欲渡遼。
其十
帝寵賢王入楚關。掃清江漢始應還。
初從雲夢開朱邸。更取金陵作小山。(更一作直)
 
其十一
試借君王玉馬鞭。指揮戎虜坐瓊筵。
南風一掃胡塵靜。西入長安到日邊。
上皇西巡南京歌十首
其一
胡塵輕拂建章台。聖主西巡蜀道來。
劍壁門高五千尺。石為樓閣九天開。
其二
九天開出一成都。萬戶千門入畫圖。
草樹雲山如錦繡。秦川得及此間無。
其三
華陽春樹號新丰。(號一作似)
行入新都若舊宮。
柳色未饒秦地綠。
花光不滅上陽紅。(陽一作林)
 
其四
誰道君王行路難。六龍西幸萬人歡。
地轉錦江成渭水。天回玉壘作長安。
其五
萬國同風共一時。錦江何謝曲江池。
石鏡更明天上月。後宮親得照蛾眉。(親一作新)
其六
濯錦清江萬里流。雲帆龍舸下揚州。
北地雖夸上林苑。南京還有散花樓。
其七
錦水東流繞錦城。星橋北掛象天星。
四海此中朝聖主。峨眉山下列仙庭。
其八
秦開蜀道置金牛。漢水元通星漢流。
天子一行遺聖跡。錦城長作帝王州。
 
其九
水綠天青不起塵。風光和暖勝三秦。
萬國煙花隨玉輦。西來添作錦江春。
其十
劍閣重關蜀北門。上皇歸馬若雲屯。
少帝長安開紫極。雙懸日月照乾坤。
峨眉山月歌
峨眉山月半輪秋。影入平羌江水流。
夜發清溪向三峽。思君不見下渝州。
峨眉山月歌送蜀僧晏入中京
我在巴東三峽時。(峽一作月)
西看明月憶峨眉。
月出峨眉照滄海。與人萬里長相隨。
黃鶴樓前月華白。此中忽見峨眉客。
峨眉山月還送君。風吹西到長安陌。
長安大道橫九天。峨眉山月照秦川。
黃金獅子乘高座。白玉麈尾談重玄。
我似浮雲滯吳越。君逢聖主游丹闋。
一振高名滿帝都。歸時還弄峨眉月。
赤壁歌送別
二龍爭戰決雌雄。 赤壁樓船掃地空。
烈火張天照雲海。 周瑜于此破曹公。
君去滄江望澄碧。(望一作弄) 鯨鯢唐突留余跡。
一一書來報故人。 我欲因之壯心魄。
江夏行
憶昔嬌小姿。春心亦自持。
為言嫁夫婿。得免長相思。
誰知嫁商賈。令人卻愁苦。
自從為夫妻。何曾在鄉土。
去年下揚州。相送黃鶴樓。
眼看帆去遠。心逐江水流。
只言期一載。誰謂歷三秋。
使妾腸欲斷。恨君情悠悠。
東家西舍同時發。 北去南來不逾月。
未知行李游何方。 作個音書能斷絕。
適來往南浦。欲問西江船。 正見當壚女。紅妝二八年。
一種為人妻。獨自多悲淒。 對鏡便垂淚。逢人只欲啼。
不如輕薄兒。旦暮長相隨。 悔作商人婦。青春長別離。
如今正好同歡樂。 君去容華誰得知。
懷仙歌
一鶴東飛過滄海。放心散漫知何在。
仙人浩歌望我來。應攀玉樹長相待。
堯舜之事不足驚。自余囂囂直可輕。
巨鰲莫戴三山去。我欲蓬萊頂上行。
玉真仙人詞
玉真之仙人。時往太華峰。
清晨鳴天鼓。慍(欻)騰雙龍。
弄電不輟手。行雲本無蹤。
幾時入少室。王母應相逢。
清溪行 (一作宣州清溪 )
清溪清我心。水色異諸水。
借問新安江。見底何如此。
人行明鏡中。鳥度屏風里。
向晚猩猩啼。空悲遠游子。
酬殷明佐見贈五雲裘歌
我吟謝(朓)詩上語。 朔風颯颯吹飛雨。
謝(朓)已沒青山空。 後來繼之有殷公。
粉圖珍裘五雲色。 曄如晴天散彩虹。
文章彪炳光陸離。 應是素娥玉女之所為。
輕如松花落金粉。 濃似苔錦含碧滋。
遠山積翠橫海島。 殘霞飛丹映江草。
凝毫采掇花露容。(露一作霧) 幾年功成奪天造。
故人贈我我不違。 著令山水含清暉。
頓驚謝康樂。 詩興生我衣。
襟前林壑斂暝色。 袖上雲霞收夕霏。
群仙長嘆驚此物。 千崖萬嶺相縈郁。
身騎白鹿行飄搖。 手翳紫芝笑披拂。
相如不足夸(鷫)(鸘)。王恭鶴氅安可方。
瑤台雪花數千點。 片片吹落春風香。
為君持此凌蒼蒼。 上朝三十六玉皇。
下窺夫子不可及。 矯首相思空斷腸。
臨路歌
大鵬飛兮振八裔。 中天摧兮力不濟。
余風激兮萬世。 游扶桑兮掛石袂。(石一作左)
後人得之傳此。 仲尼亡兮誰為出涕。
古意
君為女蘿草。 妾作兔絲花。
輕條不自引。 為逐春風斜。
百丈托遠松。 纏綿成一家。
誰言會面易。(會一作合) 各在青山崖。
女蘿發馨香。 兔絲斷人腸。
枝枝相糾結。 葉葉競飄揚。
生子不知根。 因誰共芬芳。
中巢雙翡翠。 上宿紫鴛鴦。
若識二草心。 海潮亦可量。
山鷓鴣詞
苦竹嶺頭秋月輝。苦竹南枝鷓鴣飛。
嫁得燕山胡雁婿。欲銜我向雁門歸。
山雞翟雉來相勸。南禽多被北禽欺。
紫塞嚴霜如劍戟。蒼梧欲巢難背違。
我今誓死不能去。哀鳴驚叫淚沾衣。
（以下二首蕭士(贇)雲是偽作）
歷陽壯士勤將軍名思齊歌 并序
歷陽壯士勤將軍。
神力出于百夫。
則天太後召見。
奇之。
授游擊將軍。賜錦袍玉帶。
朝野榮之。
後拜 橫南將軍。
大臣慕義結十友。
即燕公張說館陶公郭 元振為首。
余壯之。遂為詩。
太古歷陽郡。 化為洪川在。
江山猶郁盤。 龍虎秘光彩。
蓄泄數千載。 風雲何(霮)對。
特生勤將軍。 神力百夫倍。
草書歌行
少年上人號懷素。草書天下稱獨步。
墨池飛出北溟魚。筆鋒殺盡中山兔。
八月九月天氣涼。酒徒詞客滿高堂。
箋麻素絹排數廂。宣州石硯墨色光。
吾師醉後倚繩床。須臾掃盡數千張。
飄風驟雨驚颯颯。落花飛雪何茫茫。
起來向壁不停手。一行數字大如斗。
恍恍如聞神鬼驚。時時只見龍蛇走。
左盤右蹙如驚電。狀同楚漢相攻戰。
湖南七郡凡幾家。家家屏障書題遍。
王逸少。張伯英。古來幾許浪得名。
張顛老死不足數。我師此義不師古。
古來萬事貴天生。
何必要公孫大娘渾脫舞。
和盧侍御通塘曲
君夸通塘好。通塘勝耶溪。
通塘在何處。遠在尋陽西。
青蘿裊裊掛煙樹。白鷴處處聚沙堤。
石門中斷平湖出。百丈金潭照雲日。
何處滄浪垂釣翁。鼓棹漁歌趣非一。
相逢不相識。出沒繞通塘。
浦邊清水明素足。別有浣沙吳女郎。
行盡綠潭潭轉幽。疑是武陵春碧流。
秦人雞犬桃花里。將比通塘渠見羞。
通塘不忍別。十去九遲回。
偶逢佳境心已醉。忽有一鳥從天來。
月出青山送行子。四邊苦竹秋聲起。
長吟白雪望星河。雙垂兩足揚素波。
梁鴻德耀會稽日。寧知此中樂事多。
李白詩全集 卷八
（古近體詩四十三首）
贈孟浩然
吾愛孟夫子。風流天下聞。
紅顏棄軒冕。白首臥松雲。
醉月頻中聖。迷花不事君。
高山安可仰。徒此揖清芬。
贈從兄襄陽少府皓
結發未識事。所交盡豪雄。
卻秦不受賞。擊晉寧為功。(擊晉一作救趙)
(一本此下有 脫身白刃里。殺人紅塵中。當朝揖高義。舉世稱英雄。
四句)
小節豈足言。退耕舂陵東。
歸來無產業。生事如轉蓬。
一朝烏裘敝。百鎰黃金空。
彈劍徒激昂。出門悲路窮。
吾兄青雲士。然諾聞諸公。
所以陳片言。片言貴情通。
棣華儻不接。甘與秋草同。
淮海對雪贈傅靄 (一作淮南對雪贈孟浩然)
朔雪落吳天。從風渡溟渤。
海樹成陽春。江沙皓明月。
(一本此下有 飄搖四荒外。想象千花發。瑤草生階墀。玉塵散庭闕。
四句)
興從剡溪起。思繞梁園發。
寄君郢中歌。曲罷心斷絕。
(一本上四句作 剡溪興空在。郢路歌未歇。寄君梁父吟。曲盡心斷絕。)
贈徐安宜
白田見楚老。歌詠徐安宜。
制錦不擇地。操刀良在茲。
清風動百里。惠化聞京師。
浮人若雲歸。耕種滿郊岐。
川光淨麥隴。日色明桑枝。
訟息但長嘯。賓來或解頤。
青橙拂戶牖。(橙一作槐)白水流園池。
游子滯安邑。懷恩未忍辭。
翳君樹桃李。歲晚托深期。
贈任城盧主簿
海鳥知天風。竄身魯門東。
臨觴不能飲。矯翼思凌空。
鐘鼓不為樂。煙霜誰與同。
歸飛未忍去。流淚謝鴛鴻。
早秋贈裴十七仲堪
遠海動風色。吹愁落天崖。
南星變大火。熱氣余丹霞。
光景不可回。六龍轉天車。
荊人泣美玉。魯叟悲匏瓜。
功業若夢里。撫琴發長嗟。
裴生信英邁。屈起多才華。
歷抵海岱豪。結交魯朱家。
復攜兩少女。艷色驚荷葩。(葩一作花)
雙歌入青雲。但惜白日斜。
窮溟出寶貝。大澤饒龍蛇。
明主儻見收。煙霞路非賒。
時命若不會。歸應煉丹砂。
(上二句一作知飛萬里道。勿使歲寒嗟。)
贈范金卿二首
其一
君子枉清盼。不知東走迷。
離家來幾月。絡緯鳴中閨。
桃李君不言。攀花願成蹊。
那能吐芳信。惠好相招攜。
我有結綠珍。久藏濁水泥。
時人棄此物。乃與燕(珉)齊。
摭拭欲贈之。申眉路無梯。
遼東慚白豕。楚客羞山雞。
徒有獻芹心。終流泣玉啼。
只應自索漠。留舌示山妻。
其二
范宰不買名。弦歌對前楹。
為邦默自化。日覺冰壺清。
百里雞犬靜。千廬機杼鳴。
浮人少蕩析。愛客多逢迎。
游子睹嘉政。因之聽頌聲。
贈瑕丘王少府
皎皎鸞鳳姿。飄飄神仙氣。
梅生亦何事。來作南昌尉。
清風佐鳴琴。寂寞道為貴。
一見過所聞。操持難與群。
毫揮魯邑訟。目送瀛洲雲。
我隱屠釣下。爾當玉石分。
無由接高論。空此仰清芬。
東魯見狄博通
去年別我向何處。有人傳道游江東。
謂言掛席渡滄海。卻來應是無長風。
見京兆韋參軍量移東陽二首
其一
潮水還歸海。流人卻到吳。
相逢問愁苦。淚盡日南珠。
其二
聞說金華渡。東連五百灘。
全勝若耶好。莫道此行難。
猿嘯千溪合。松風五月寒。
他年一攜手。搖艇入新安。
贈丹陽橫山周處士惟長
周子橫山隱。開門臨城隅。
連峰入戶牖。勝概凌方壺。
時作白(紵)詞。放歌丹陽湖。
水色傲溟渤。川光秀菰蒲。
當其得意時。心與天壤俱。
閑雲隨舒卷。安識身有無。
抱石恥獻玉。沉泉笑探珠。
羽化如可作。相攜上清都。
 
玉真公主別館苦雨贈衛尉張卿二首
其一
秋坐金張館。(秋一作愁)繁陰晝不開。
空煙迷雨色。蕭颯望中來。
翳翳昏墊苦。沉沉憂恨催。
清秋何以慰。白酒盈吾杯。
吟詠思管樂。此人已成灰。
獨酌聊自勉。誰貴經綸才。
彈劍謝公子。無魚良可哀。
其二
苦雨思白日。浮雲何由卷。
稷契和天人。陰陽乃驕蹇。(乃一作仍)
秋霜劇倒井。昏霧橫絕(巘)。
欲往咫尺涂。遂成山川限。
(潀潀)奔溜聞。(聞一作瀉)浩浩驚波轉。
泥沙塞中途。牛馬不可辨。
飢從漂母食。閑綴羽陵簡。
園家逢秋蔬。藜藿不滿眼。
(蠨)蛸結思幽。蟋蟀傷褊淺。
廚灶無青煙。刀機生綠蘚。
投箸解(鷫)(鸘)。換酒醉北堂。
丹徒布衣者。慷慨未可量。
何時黃金盤。一斛荐檳榔。
功成拂衣去。搖曳滄洲旁。
贈韋秘書子春
谷口鄭子真。躬耕在岩石。
高名動京師。天下皆籍籍。
斯人竟不起。雲臥從所適。
苟無濟代心。獨善亦何益。
惟君家世者。偃息逢休明。
談天信浩蕩。說劍紛縱橫。
謝公不徒然。起來為蒼生。
秘書何寂寂。無乃羈豪英。
且復歸碧山。安能戀金闕。
舊宅樵漁地。蓬蒿已應沒。
卻顧女幾峰。胡顏見雲月。
徒為風塵苦。一官已白發。
氣同萬里合。訪我來瓊都。
披雲睹青天。捫虱話良圖。
留侯將綺里。出處未雲殊。
終與安社稷。功成去五湖。
贈韋侍御黃裳二首
其一
太華生長松。亭亭凌霜雪。
天與百尺高。豈為微(飈)折。
桃李賣陽艷。路人行且迷。
春光掃地盡。(掃一作拂)碧葉成黃泥。
願君學長松。慎勿作桃李。
受屈不改心。然後知君子。
其二
見君乘驄馬。知上太山道。(山一作行)
此地果摧輪。全身以為寶。
我如丰年玉。棄置秋田草。
但勖冰壺心。無為嘆衰老。
贈薛校書
我有吳越曲。無人知此音。
姑蘇成蔓草。麋鹿空悲吟。
未夸觀濤作。空郁釣鰲心。
舉手謝東海。虛行歸故林。
贈何七判官昌浩
有時忽惆悵。匡坐至夜分。
平明空嘯(咤)。思欲解世紛。
心隨長風去。吹散萬里雲。
羞作濟南生。九十誦古文。
不然拂劍起。沙漠收奇勛。
老死阡陌間。何因揚清芬。
夫子今管樂。英才冠三軍。
終與同出處。豈將沮溺群。
讀諸葛武侯傳書懷贈長安崔少府叔封昆季
漢道昔雲季。群雄方戰爭。
霸圖各未立。割據資豪英。
赤伏起頹運。臥龍得孔明。
當其南陽時。隴畝躬自耕。
魚水三顧合。風雲四海生。
武侯立岷蜀。壯志吞咸京。
何人先見許。但有崔州平。
余亦草間人。頗懷拯物情。
晚途值子玉。華發同衰榮。
托意在經濟。結交為弟兄。
毋令管與鮑。千載獨知名。
贈郭將軍
將軍少年出武威。(後五字一作豪蕩有英威)
入掌銀台護紫微。(入一作昔)
平明拂劍朝天去。薄暮垂鞭醉酒歸。
愛子臨風吹玉笛。美人向月舞羅衣。
疇昔雄豪如夢里。相逢且欲醉春暉。
(後二句一作今日相逢俱失路。何年灞上弄春暉。)
駕去溫泉後贈楊山人 
少年落魄楚漢間。風塵蕭瑟多苦顏。
自言管葛竟誰許。長吁莫錯還閉關。
一朝君王垂拂拭。剖心輸丹雪胸臆。
忽蒙白日回景光。直上青雲生羽翼。
幸陪鸞輦出鴻都。身騎飛龍天馬駒。
王公大人借顏色。金璋紫綬來相趨。
當時結交何紛紛。片言道合惟有君。
待吾盡節報明主。然後相攜臥白雲。
溫泉侍從歸逢故人
漢帝長楊苑。夸胡羽獵歸。
子雲叨侍從。獻賦有光輝。
激賞搖天筆。承恩賜御衣。
逢君奏明主。他日共翻飛。
贈裴十四
朝見裴叔則。朗如行玉山。
黃河落天走東海。萬里寫入胸懷間。
身騎白黿不敢度。金高南山買君顧。
徘徊六合無相知。飄若浮雲且西去。
贈崔侍郎
黃河二尺鯉。(二一作三)本在孟津居。
點額不成龍。歸來伴凡魚。
故人東海客。一見借吹噓。
風濤儻相見。(見一作因)更欲凌昆墟。
(一本此下有何當赤車使。再往召相如。二句)
述德兼陳情上哥舒大夫
天為國家孕英才。森森矛戟擁靈台。
浩蕩深謀噴江海。縱橫逸氣走風雷。
丈夫立身有如此。一呼三軍皆披靡。
衛青謾作大將軍。白起真成一豎子。
雪讒詩贈友人
嗟予沉迷。猖獗已久。
五十知非。古人嘗有。
立言補過。庶存不朽。
包荒匿瑕。蓄此頑丑。
月出致譏。貽愧皓首。
感悟遂晚。事往日遷。
白璧何辜。青蠅屢前。
群輕折軸。下沉黃泉。
眾毛飛骨。上凌青天。
萋斐暗成。貝錦粲然。
泥沙聚埃。珠玉不鮮。
洪焰爍山。發自纖煙。
蒼波蕩日。起于微涓。
交亂四國。播于八(埏)。
拾塵掇蜂。疑聖猜賢。
哀哉悲夫。
誰察予之貞堅。彼婦人之猖狂。
不如鵲之強強。彼婦人之淫昏。
不如鶉之奔奔。
坦蕩君子。(坦蕩一作皎皎)
無悅簧言。擢發續罪。(續一作贖)
罪乃孔多。傾海流惡。
惡無以過。人生實難。
逢此織羅。積毀銷金。
沉憂作歌。天未喪文。
其如予何。妲己滅紂。
褒女惑周。天維蕩覆。
職此之由。漢祖呂氏。
食其在旁。秦皇太後。
毒亦淫荒。(毒頭少一橫)(螮)(蝀)作昏。
遂掩太陽。萬乘尚爾。
匹夫何傷。辭殫意窮。
心切理直。如或妄談。
昊天是殛。子野善聽。
離婁至明。神靡遁響。
鬼無逃形。不我遐棄。
庶昭忠誠。
贈參寥子
白鶴飛天書。南荊訪高士。
五雲在峴山。果得參寥子。
骯臟辭故園。昂藏入君門。
天子分玉帛。百官接話言。
毫墨時洒落。探玄有奇作。
著論窮天人。千春秘麟閣。
長揖不受官。拂衣歸林巒。
余亦去金馬。藤蘿同所歡。
相思在何處。桂樹青雲端。
贈饒陽張司戶燧
朝飲蒼梧泉。夕棲碧海煙。
寧知鸞鳳意。遠托椅桐前。
慕藺豈曩古。攀嵇是當年。
愧非黃石老。安識子房賢。
功業嗟落日。容華棄徂川。
一語已道意。三山期著鞭。
蹉跎人間世。寥落壺中天。
獨見游物祖。探元窮化先。
何當共攜手。相與排冥筌。
贈清漳明府侄聿
我李百萬葉。柯條布中州。
天開青雲器。日為蒼生憂。
小邑且割雞。大刀佇烹牛。
雷聲動四境。惠與清漳流。
弦歌詠唐堯。脫落隱簪組。
心和得天真。風俗猶太古。
牛羊散阡陌。夜寢不扃戶。
問此何以然。賢人宰吾土。
舉邑樹桃李。垂陰亦流芬。
河堤繞綠水。桑柘連青雲。
趙女不冶容。提籠晝成群。
繰絲鳴機杼。百里聲相聞。
訟息鳥下階。高臥披道帙。
蒲鞭掛檐枝。示恥無扑(抶)。
琴清月當戶。人寂風入室。
長嘯無一言。陶然上皇逸。
白玉壺冰水。壺中見底清。
清光洞毫發。皎潔照群情。
趙北美嘉政。燕南播高名。
過客覽行謠。因之誦德聲。
 
贈臨(洺)縣令皓弟 時被訟停官
陶令去彭澤。茫然太古心。
大音自成曲。但奏無弦琴。
釣水路非遠。連鰲意何深。
終期龍伯國。與爾相招尋。
贈郭季鷹
河東郭有道。于世若浮雲。
盛德無我位。清光獨映君。
恥將雞并食。長與鳳為群。
一擊九千仞。相期凌紫氛。
鄴中贈王大 （一作鄴中王大勸入高鳳石門山幽居）
一身竟無托。遠與孤蓬徵。
千里失所依。復將落葉并。
中途偶良朋。問我將何行。
欲獻濟時策。此心誰見明。
君王制六合。海塞無交兵。
壯士伏草間。沉憂亂縱橫。
飄飄不得意。昨發南都城。
紫燕櫪下嘶。(下一作上)青萍匣中鳴。
投軀寄天下。長嘯尋豪英。
恥學琅琊人。龍蟠事躬耕。
富貴吾自取。建功及春榮。
我願執爾手。爾方達我情。
相知同一己。豈惟弟與兄。
抱子弄白雲。琴歌發清聲。
臨別意難盡。各希存令名。
贈華州王司士
淮水不絕濤瀾高。盛德未泯生英髦。
知君先負廟堂器。今日還須贈寶刀。
贈盧徵君昆弟
明主訪賢逸。雲泉今已空。
二盧竟不起。萬乘高其風。
河上喜相得。壺中趣每同。
滄州即此地。觀化游無窮。
水落海上清。(清一作青)鰲背睹方蓬。
與君弄倒影。攜手凌星虹。
贈新平少年
韓信在淮陰。少年相欺凌。
屈體若無骨。壯心有所憑。
一遭龍顏君。嘯(咤)從此興。
千金答漂母。萬古共嗟稱。
而我竟何為。寒苦坐相仍。
長風入短袂。兩手如懷冰。
故友不相恤。新交寧見矜。
摧殘檻中虎。羈紲(鞴)上鷹。
何時騰風雲。搏擊申所能。
贈崔侍郎 （郎一作御）
長劍一杯酒。男兒方寸心。
洛陽因劇孟。托宿話胸襟。
但仰山岳秀。不知江海深。
長安復攜手。再顧重千金。
君乃(輶)軒佐。(軒一作軒轅)予叨翰墨林。
高風摧秀木。虛彈落驚禽。
不取回舟興。而來命駕尋。
扶搖應借力。桃李願成陰。
笑吐張儀舌。愁為庄舄吟。
誰憐明月夜。腸斷聽秋砧。
走筆贈獨孤駙馬
都慰朝天躍馬歸。香風吹人花亂飛。
銀鞍紫(鞚)照雲日。左顧右盼生光輝。
是時仆在金門里。待詔公車謁天子。
長揖蒙垂國士恩。壯心剖出酬知己。
一別蹉跎朝市間。青雲之交不可攀。
儻其公子重回顧。何必侯嬴長抱關。
贈嵩山焦煉師 并序
嵩丘有神人焦煉師者。不知何許婦人也。又雲生于齊梁時。其年
貌可稱五六十。常胎息絕谷。居少室廬。游行若飛。倏忽萬里。世或
傳其入東海。登蓬萊。竟莫能測其往也。余訪道少室。盡登三十六峰。
聞風有寄。洒翰遙贈。
二室凌青天。三花含紫煙。
中有蓬海客。宛疑麻姑仙。
道在喧莫染。跡高想已綿。
時餐金鵝蕊。(鵝蕊一作蛾藥)
屢讀青苔篇。 (青一作古)
八極恣游憩。九垓長周旋。
下瓢酌(頴)水。舞鶴來伊川。
還歸空山上。獨拂秋霞眠。
蘿月掛朝鏡。松風鳴夜弦。
潛光隱嵩岳。煉魄棲雲幄。
霓裳何飄搖。(裳一作衣) (飄搖一作萎蕤)
鳳吹轉綿邈。
願同西王母。下顧東方朔。
紫書儻可傳。銘骨誓相學。
口號贈徵君鴻
此公時被徵陶令辭彭澤。
梁鴻入會稽。我尋高士傳。
君與古人齊。雲臥留丹壑。
天書降紫泥。不知楊伯起。早晚向關西。
上李邕 (此詩蕭士(贇)雲是偽作)
大鵬一日同風起。扶搖直上九萬里。（扶一作搏）
假令風歇時下來。猶能簸卻滄溟水。
世人見我恆殊調。聞余大言皆冷笑。
宣父猶能畏後生。丈夫未可輕年少。
贈張公洲革處士
列子居鄭圃。不將眾庶分。
革侯遁南浦。常恐楚人聞。
抱瓮灌秋蔬。心閑游天雲。
每將瓜田叟。耕種漢水濱。
時登張公洲。入獸不亂群。
井無桔槔事。門絕刺繡文。
長揖二千石。遠辭百里君。
斯為真隱者。吾黨慕清芬。
李白詩全集 卷九
（古近體詩二十四首）
秋日煉藥院鑷白發贈元六兄林宗
木落識歲秋。瓶冰知天寒。
桂枝日已綠。拂雪凌雲端。
弱齡接光景。矯翼攀鴻鸞。
投分三十載。榮枯同所歡。
長吁望青雲。鑷白坐相看。
秋顏入曉鏡。壯發凋危冠。
窮與鮑生賈。飢從漂母餐。
時來極天人。道在豈吟嘆。
樂毅方適趙。蘇秦初說韓。
卷舒固在我。何事空摧殘。
書情題蔡舍人雄
嘗高謝太傅。(一作嘗聞謝安石)
攜妓東山門。
楚舞醉碧雲。吳歌斷清猿。
暫因蒼生起。談笑安黎元。
余亦愛此人。丹霄冀飛翻。
遭逢聖明主。敢進興亡言。
(一本此下有蛾眉積讒妒。魚目嗤(璵)(璠)。二句)
白璧竟何辜。(竟何辜一作本無瑕)
青蠅遂成冤。一朝去京國。
十載客梁園。猛犬吠九關。
殺人憤精魂。皇穹雪冤枉。
白日開氛昏。(氛昏一作昏氛)
泰階得夔龍。桃李滿中原。
倒海索明月。凌山采芳蓀。
愧無橫草功。虛負雨露恩。
跡謝雲台閣。心隨天馬轅。
夫子王佐才。而今復誰論。
層(飈)振六翮。不日思騰騫。
我縱五湖棹。煙濤恣崩奔。
夢釣子陵湍。英風緬猶存。
徒希客星隱。弱植不足援。
千里一回首。萬里一長歌。
黃鶴不復來。清風愁奈何。
舟浮瀟湘月。山倒洞庭波。
投汨笑古人。臨濠得天和。
閑時田畝中。搔背牧雞鵝。
別離解相訪。應在武陵多。
憶襄陽舊游贈馬少府巨
昔為大堤客。曾上山公樓。
開窗碧嶂滿。拂鏡滄江流。
高冠佩雄劍。長揖韓荊州。
此地別夫子。今來思舊游。
朱顏君未老。白發我先秋。
壯志恐蹉跎。功名若雲浮。
歸心結遠夢。落日懸春愁。
空思羊叔子。
墮淚峴山頭。(後二句一作何時共攜手。更醉峴山頭。)
對雪獻從兄虞城宰
昨夜梁園里。弟寒兄不知。
庭前看玉樹。腸斷憶連枝。
訪道安陵遇蓋還為余造真(籙)臨別留贈
清水見白石。仙人識青童。
安陵蓋夫子。十歲與天通。
懸河與微言。談論安可窮。
能令二千石。撫背驚神聰。
揮毫贈新詩。高價掩山東。
至今平原客。感激慕清風。
學道北海仙。傳書蕊珠宮。
丹田了玉闕。白日思雲空。
為我草真(籙)。天人慚妙工。
七元洞豁落。八角輝星虹。
三災蕩璇璣。蛟龍翼微躬。
舉手謝天地。虛無齊始終。
黃金滿高堂。答荷難克充。
下笑世上士。沈魂北羅酆。
昔日萬乘墳。今成一科蓬。
贈言若可重。實此輕華嵩。
 
贈崔郎中宗之時謫官金陵
胡雁拂海翼。翱翔鳴素秋。
驚雲辭沙朔。飄蕩迷河洲。
有如飛蓬人。去逐萬里游。
登高望浮雲。仿佛如舊丘。
日從海旁沒。水向天邊流。
長嘯倚孤劍。目極心悠悠。
歲晏歸去來。富貴安可求。
仲尼七十說。歷聘莫見收。
魯連逃千金。圭組豈可酬。
時哉苟不會。草木為我儔。
希君同攜手。長往南山幽。
贈崔咨議
綠驥本天馬。素非伏櫪駒。
長嘶向清風。倏忽凌九區。
何言西北至。卻走東南隅。
世道有翻覆。前期難豫圖。
希君一剪拂。猶可騁中衢。
贈升州王使君忠臣
六代帝王國。三吳佳麗城。
賢人當重寄。天子借高名。
巨海一邊靜。長江萬里清。
應須救趙策。未肯棄侯嬴。
贈別從甥高五
魚目高泰山。不如一(璵)(璠)。
賢甥即明月。聲價動天門。
能成吾宅相。不減魏陽元。
自顧寡籌略。功名安所存。
五木思一擲。如繩系窮猿。
櫪中駿馬空。堂上醉人喧。
黃金久已罄。為報故交恩。
聞君隴西行。使我驚心魂。
與爾共飄搖。雲天各飛翻。
江水流或卷。此心難具論。
貧家羞好客。(家一作居)語拙覺辭繁。
三朝空錯莫。對飯卻慚冤。(飯一作飲)
自笑我非夫。生事多契闊。
蓄積萬古憤。向誰得開豁。
天地一浮雲。此身乃毫末。
忽見無端倪。太虛可包括。
去去何足道。臨歧空復愁。
肝膽不楚越。山河亦衾幬。
雲龍若相從。明主會見收。
成功解相訪。(解一作若)
溪水桃花流。(溪一作淥)
贈裴司馬
翡翠黃金縷。繡成歌舞衣。
若無雲間月。誰可比光輝。
秀色一如此。多為眾女譏。
君恩移昔愛。失寵秋風歸。
愁苦不窺鄰。泣上流黃機。
天寒素手冷。夜長燭復微。
十日不滿匹。鬢蓬亂若絲。
猶是可憐人。容華世中稀。
向君發皓齒。顧我莫相違。
敘舊贈江陽宰陸調
泰伯讓天下。仲雍揚波濤。
清風蕩萬古。跡與星辰高。
開吳食東溟。陸氏世英髦。
多君秉古節。岳立冠人曹。
風流少年時。京洛事游遨。
腰間延陵劍。玉帶明珠袍。
我昔斗雞徒。連延五陵豪。
邀遮相組織。呵嚇來煎熬。
君開萬叢人。鞍馬皆辟易。
告急清憲台。脫余北門厄。
間宰江陽邑。剪棘樹蘭芳。
城門何肅穆。五月飛秋霜。
好鳥集珍木。高才列華堂。
時從府中歸。絲管儼成行。
但苦隔遠道。無由共銜觴。
江北荷花開。江南楊梅熟。
正好飲酒時。懷賢在心目。
掛席拾海月。乘風下長川。
多沽新丰(醁)。滿載剡溪船。
中途不遇人。直到爾門前。
大笑同一醉。取樂平生年。
(此詩一本作)
太伯讓天下。仲雍揚波濤。
清風蕩萬古。跡與星辰高。
開吳食東溟。陸氏世英髦。
夫子特峻秀。岳立冠人曹。
風流少年時。京洛事游遨。
驂(驔)紅陽燕。玉劍明珠袍。
一諾許他人。千金雙錯刀。
滿堂青雲士。望美期丹霄。
我昔北門厄。摧如一枝蒿。
有虎挾雞徒。連延五陵豪。
邀遮來組織。呵嚇相煎熬。
君披萬人叢。脫我如貔牢。
此恥竟未刷。且食綏山桃。
非天雨文章。所祖托風騷。
蒼蓬老壯發。長策未逢遭。
別君幾何時。君無相思否。
鳴琴坐高樓。淥水淨窗牖。
政成聞雅頌。人吏皆拱手。
投刃有余地。回車攝江陽。
錯雜非易理。先威挫豪強。
城門何肅穆。五月飛秋霜。
好鳥集珍木。高才列華堂。
時從府中歸。絲管儼成行。
但苦隔遠道。無由共銜觴。
江北荷花開。江南楊梅鮮。
掛席拾海月。乘風下長川。
多沽新丰(醁)。滿載剡溪船。
中途不遇人。直到爾門前。
大笑同一醉。取樂平生年。
贈從孫義興宰銘
天子思茂宰。天枝得英才。
朗然清秋月。獨出映吳台。
落筆生綺繡。操刀振風雷。
蠖屈雖百里。鵬騫望三台。
退食無外事。琴堂向山開。
綠水寂以閑。白雲有時來。
河陽富奇藻。彭澤縱名杯。
所恨不見之。猶如仰昭回。
元惡昔滔天。疲人散幽草。
驚川無活鱗。舉邑罕遺老。
誓雪會稽恥。將奔宛陵道。
亞相素所重。投刃應桑林。
獨坐傷激揚。神融一開襟。
弦歌欣再理。和樂醉人心。
蠹政除害馬。傾巢有歸禽。
壺漿候君來。聚舞共謳吟。
農人棄蓑笠。蠶女墮纓簪。
歡笑相拜賀。則知惠愛深。
(亞相李公重之以能政。中丞李公免罷以移官。)
歷職吾所聞。稱賢爾為最。
化洽一邦上。名馳三江外。
峻節貫雲霄。通方堪遠大。
能文變風俗。好客留軒蓋。
他日一來游。因之嚴光瀨。
草創大還贈柳官迪
天地為橐龠。周流行太易。
造化合元符。交媾騰精魄。
自然成妙用。孰知其指的。
羅絡四季間。綿微無一隙。
日月更出沒。雙光豈雲只。
(姹)女乘河車。黃金充轅軛。
執樞相管轄。摧伏傷羽翮。
朱鳥張炎威。白虎守本宅。
相煎成苦老。消鑠凝津液。
仿佛明窗塵。死灰同至寂。
搗冶入赤色。十二周律歷。
赫然稱大還。與道本無隔。
白日可撫弄。清都在咫尺。
北酆落死名。南斗上生籍。
抑予是何者。身在方士格。
才朮信縱橫。世途自輕擲。
吾求仙棄俗。君曉損勝益。
不向金闕游。思為玉皇客。
鸞車速風電。龍騎無鞭策。
一舉上九天。相攜同所適。
贈崔司戶文昆季
雙珠出海底。俱是連城珍。
明月兩特達。余輝旁照人。
英聲振名都。高價動殊鄰。
豈伊箕山故。特以風期親。
惟昔不自媒。擔簦西入秦。
攀龍九天上。忝列歲星臣。
布衣侍丹墀。密勿草絲綸。
才微惠渥重。讒巧生淄磷。
一去已十載。今來復盈旬。
清霜入曉鬢。白露生衣巾。
側身綠水亭。開門列華茵。
千金散義士。四坐無凡賓。
欲折月中桂。持為寒者薪。
路旁已竊笑。天路將何因。
垂恩儻丘山。報德有微身。
贈溧陽宋少府陟
李斯未相秦。且逐東門兔。
宋玉事襄王。能為高唐賦。
常聞綠水曲。忽此相逢遇。
掃洒青天開。豁然披雲霧。
葳蕤紫鸞鳥。巢在昆山樹。
驚風西北吹。飛落南溟去。
早懷經濟策。特受龍顏顧。
白玉棲青蠅。君臣忽行路。
人生感分義。貴欲呈丹素。
何日清中原。相期廓天步。
戲贈鄭溧陽
陶令日日醉。不知五柳春。
素琴本無弦。漉酒用葛巾。
清風北窗下。自謂羲皇人。
何時到栗里。一見平生親。
贈僧崖公
昔在朗陵東。學禪白眉空。
大地了鏡徹。回旋寄輪風。
攬彼造化力。持為我神通。
晚謁泰山君。親見日沒雲。
中夜臥山月。(一作夜臥雪上月)
拂衣逃人群。
授余金仙道。曠劫未始聞。
冥機發天光。獨朗謝垢氛。
虛舟不系物。觀化游江(濆)。
江(濆)遇同聲。道崖乃僧英。
說法動海岳。游方化公卿。
手秉玉麈尾。如登白樓亭。
微言注百川。娓娓信可聽。
一風鼓群有。萬籟各自鳴。
啟閉八窗牖。托宿掣電霆。
自言歷天台。搏壁躡翠屏。
凌兢石橋去。恍惚入青冥。
昔往今來歸。絕景無不經。
何日更攜手。乘杯向蓬瀛。
游溧陽北湖亭望瓦屋山懷古贈同旅
朝登北湖亭。遙望瓦屋山。
天清白露下。始覺秋風還。
游子托主人。仰觀眉睫間。
目色送飛鴻。邈然不可攀。
長吁相勸勉。何事來吳關。
聞有貞義女。振窮溧水灣。
清光了在眼。白日如披顏。
高墳五六墩。(崒)兀棲猛虎。
遺跡翳九泉。芳名動千古。
子胥昔乞食。此女傾壺漿。
運開展宿憤。入楚鞭平王。
凜冽天地間。聞名若懷霜。
壯夫或未達。十步九太行。
與君拂衣去。萬里同翱翔。
醉後贈從甥高鎮
馬上相逢揖馬鞭。客中相見客中憐。
欲邀擊筑悲歌飲。正值傾家無酒錢。
江東風光不借人。枉殺落花空自春。
黃金逐手快意盡。昨日破產今朝貧。
丈夫何事空嘯傲。不如燒卻頭上巾。
君為進士不得進。我被秋霜生旅鬢。
時清不及英豪人。三尺童兒重廉藺。
匣中盤劍裝(鱲)魚。
閑在腰間未用渠。
且將換酒與君醉。醉歸托宿吳專諸。
贈秋浦柳少府
秋浦舊蕭索。公庭人吏稀。
因君樹桃李。此地忽芳菲。
搖筆望白雲。開帘當翠微。
時來引山月。縱酒酣清暉。
而我愛夫子。淹留未忍歸。
贈崔秋浦三首
其一
吾愛崔秋浦。宛然陶令風。
門前五楊柳。井上二梧桐。
山鳥下廳事。檐花落酒中。
懷君未忍去。惆悵意無窮。
其二
崔令學陶令。北窗常晝眠。
抱琴時弄月。取意任無弦。
見客但傾酒。為官不愛錢。
東皋春事起。種黍早歸田。
(後二句一作東皋多種黍。勸爾早耕田。)
其三
河陽花作縣。秋浦玉為人。
地逐名賢好。風隨惠化春。
水從天漢落。山逼畫屏新。
應念金門客。投沙吊楚臣。
望九華贈青陽韋仲堪
昔在九江上。遙望九華峰。
天河掛綠水。秀出九芙蓉。
我欲一揮手。誰人可相從。
君為東道主。于此臥雲松。




 
李白詩全集 卷十
（古近體詩三十二首）
贈王判官時余歸隱居廬山屏風疊
昔別黃鶴樓。蹉跎淮海秋。
俱飄零落葉。各散洞庭流。
中年不相見。蹭蹬游吳越。
何處我思君。天台綠蘿月。
會稽風月好。卻繞剡溪回。
雲山海上出。人物鏡中來。
一度浙江北。十年醉楚台。
荊門倒屈宋。梁苑傾鄒枚。
苦笑我夸誕。(苦一作若)知音安在哉。
大盜割鴻溝。如風掃秋葉。
吾非濟代人。且隱屏風疊。
中夜天中望。憶君思見君。
明朝拂衣去。永與海鷗群。
 
在水軍宴贈幕府諸侍御
月化五白龍。翻飛凌九天。
胡沙驚北海。電掃洛陽川。
虜箭雨宮闕。皇輿成播遷。
英王受廟略。秉鉞清南邊。
雲旗卷海雪。金戟羅江煙。
聚散百萬人。弛張在一賢。
霜台降群彥。水國奉戎旃。
繡服開宴語。天人借樓船。
如登黃金台。遙謁紫霞仙。
卷身編蓬下。冥機四十年。
寧知草間人。腰下有龍泉。
浮雲在一決。誓欲清幽燕。
願與四座公。靜談金匱篇。
齊心戴朝恩。不惜微軀捐。
所冀旄頭滅。功成追魯連。
贈武十七諤 并序
 門人武諤。深于義者也。質本沉悍。慕要離之風。潛釣川海。不
數數于世間事。聞中原作難。西來訪余。 余愛子伯禽在魯。許將冒
胡兵以致之。酒酣感激。援筆而贈。
馬如一匹練。明日過吳門。
乃是要離客。西來欲報恩。
笑開燕匕首。拂拭竟無言。
狄犬吠清洛。天津成塞垣。
愛子隔東魯。空悲斷腸猿。
林回棄白璧。千里阻同奔。
君為我致之。輕(齎)涉淮原。
精誠合天道。不愧遠游魂。(遠游一作鄧攸)
贈閭丘宿松
阮籍為太守。乘驢上東平。
剖竹十日間。一朝風化清。
偶來拂衣去。誰測主人情。
夫子理宿松。浮雲知古城。
掃地物莽然。秋來百草生。
飛鳥還舊巢。遷人返躬耕。
何慚宓子賤。不減陶淵明。
吾知千載後。卻掩二賢名。
獄中上崔相渙
胡馬渡洛水。血流徵戰場。
千門閉秋景。萬姓危朝霜。
賢相燮元氣。再欣海縣康。
台庭有夔龍。列宿粲成行。
羽翼三元聖。發輝兩太陽。
應念覆盆下。雪泣拜天光。
中丞宋公以吳兵三千赴
河南軍次尋陽脫余之囚參謀府因贈之
獨坐清天下。專徵出海隅。
九江皆渡虎。三郡盡還珠。
組練明秋浦。樓船入郢都。
風高初選將。月滿欲平胡。
殺氣橫千里。軍聲動九區。
白猿慚劍朮。黃石借兵符。
戎虜行當剪。鯨鯢立可誅。
自憐非劇孟。何以佐良圖。
流夜郎贈辛判官
昔在長安醉花柳。五侯七貴同杯酒。
氣岸遙凌豪士前。風流肯落他人後。
夫子紅顏我少年。章台走馬著金鞭。
文章獻納麒麟殿。歌舞淹留玳瑁筵。
與君自謂長如此。寧知草動風塵起。
函谷忽驚胡馬來。秦宮桃李向明開。
(明一作胡)
我愁遠謫夜郎去。何日金雞放赦回。
贈劉都使
東平劉公干。南國秀余芳。
一鳴即朱紱。五十佩銀章。
飲冰事戎幕。衣錦華水鄉。
銅官幾萬人。諍訟清玉堂。
吐言貴珠玉。落筆回風霜。
而我謝明主。銜哀投夜郎。
歸家酒債多。門客粲成行。
高談滿四座。一日傾千觴。
所求竟無緒。裘馬欲摧藏。
主人若不顧。明發釣滄浪。
贈常侍御
安石在東山。無心濟天下。
一起振橫流。功成復瀟洒。
大賢有卷舒。季葉輕風雅。
匡復屬何人。君為知音者。
傳聞武安將。氣振長平瓦。
燕趙期洗清。周秦保宗社。
登朝若有言。為訪南遷賈。
贈易秀才
少年解長劍。投贈即分離。
何不斷犀象。精光暗往時。
蹉跎君自惜。竄逐我因誰。
地遠虞翻老。秋深宋玉悲。
空摧芳桂色。不屈古松姿。
感激平生意。勞歌寄此辭。
經亂離後天恩流夜郎
憶舊游書懷贈江夏韋太守良宰
天上白玉京。十二樓五城。
仙人撫我頂。結發受長生。
誤逐世間樂。頗窮理亂情。
九十六聖君。浮雲掛空名。
天地睹一擲。未能忘戰爭。
試涉霸王略。將期軒冕榮。
時命乃大謬。棄之海上行。
學劍翻自哂。為文竟何成。
劍非萬人敵。文竊四海聲。
兒戲不足道。五噫出西京。
臨當欲去時。慷慨淚沾纓。
嘆君倜儻才。標舉冠群英。
開筵引祖帳。慰此遠徂徵。
鞍馬若浮雲。送余驃騎亭。
歌鐘不盡意。白日落昆明。
十月到幽州。戈(鋋)若羅星。
君王棄北海。掃地借長鯨。
呼吸走百川。燕然可摧傾。
心知不得語。卻欲棲蓬瀛。
彎弧懼天狼。挾矢不敢張。
攬涕黃金台。呼天哭昭王。
無人貴駿骨。(騄)耳空騰驤。
樂毅儻再生。于今亦奔亡。
蹉跎不得意。驅馬還貴鄉。
逢君聽弦歌。肅穆坐華堂。
百里獨太古。陶然臥羲皇。
徵樂昌樂館。開筵列壺觴。
賢豪問青娥。對燭儼成行。
醉舞紛綺席。清歌繞飛梁。
歡娛未終朝。秩滿歸咸陽。
祖道擁萬人。供帳遙相望。
一別隔千里。榮枯異炎涼。
炎涼幾度改。九土中橫潰。
漢甲連胡兵。沙塵暗雲海。
草木搖殺氣。星辰無光彩。
白骨成丘山。蒼生竟何罪。
函關壯帝居。國命懸哥舒。
長戟三十萬。開門納凶渠。
公卿如犬羊。忠讜醢輿菹。
二聖出游豫。兩京遂丘墟。
帝子許專徵。秉旄控強楚。
節制非桓文。軍師擁熊虎。
人心失去就。賊勢騰風雨。
惟君固房陵。誠節冠終古。
仆臥香爐頂。餐霞漱瑤泉。
門開九江轉。枕下五湖連。
半夜水軍來。潯陽滿旌旃。
空名適自誤。迫脅上樓船。
徒賜五百金。棄之若浮煙。
辭官不受賞。翻謫夜郎天。
夜郎萬里道。西上令人老。
掃蕩六合清。仍為負霜草。
日月無偏照。何由訴蒼昊。
良牧稱神明。深仁恤交道。
一忝青雲客。三登黃鶴樓。
顧慚檷處士。虛對鸚鵡洲。
樊山霸氣盡。寥落天地秋。
江帶峨嵋雪。川橫三峽流。
萬舸此中來。連帆過揚州。
送此萬里目。曠然散我愁。
紗窗倚天開。水樹綠如發。
窺日畏銜山。促酒喜得月。
吳娃與越艷。窈窕夸鉛紅。
呼來上雲梯。合笑出帘櫳。
對客小垂手。羅衣舞春風。
賓跪請休息。主人情未極。
覽君荊山作。江鮑堪動色。
清水出芙蓉。天然去雕飾。
逸興橫素襟。無時不招尋。
朱門擁虎士。列戟何森森。
剪鑿竹石開。 流漲清深。
登台坐水閣。吐論多英音。
片辭貴白璧。一諾輕黃金。
謂我不愧君。青鳥明丹心。
五色雲間鵲。飛鳴天上來。
傳聞赦書至。卻放夜郎回。
暖氣變寒谷。炎煙生死灰。
君登鳳池去。忽棄賈生才。
桀犬尚吠堯。匈奴笑千秋。
中夜四五嘆。常為大國憂。
旌旆夾兩山。黃河當中流。
連雞不得進。飲馬空夷猶。
安得羿善射。一箭落旌頭。
江夏使君叔席上贈史郎中
鳳凰丹禁里。銜出紫泥書。
昔放三湘去。今還萬死余。
仙郎久為別。客舍問何如。
涸轍思流水。浮雲失舊居。
多慚華省貴。不以逐臣疏。
復如竹林下。叨陪芳宴初。
希君生羽翼。一化北溟魚。
博平鄭太守自廬山千里相尋
入江夏北市門見訪卻之武陵立馬贈別
大梁貴公子。氣蓋蒼梧雲。
若無三千客。誰道信陵君。
救趙復存魏。英威天下聞。
邯鄲能屈節。訪博從毛薛。
夷門得隱淪。而與侯生親。
仍要鼓刀者。乃是袖槌人。
好士不盡心。何能保其身。
多君重然諾。意氣遙相托。
五馬入市門。金鞍照城郭。
都忘虎竹貴。且與荷衣樂。
去去桃花源。何時見歸軒。
相思無終極。腸斷朗江猿。
江上贈竇長史
漢求季布魯朱家。楚逐伍胥去章華。
萬里南遷夜郎國。三年歸及長風沙。
聞道青雲貴公子。錦帆游戲西江水。
人疑天上坐樓船。水淨霞明兩重綺。
相約相期何太深。棹歌搖艇月中尋。
不同珠履三千客。別欲論交一片心。
贈王漢陽
天落白玉棺。 (落白一作上墮)
王喬辭葉縣。
一去未千年。漢陽復相見。
猶乘飛鳧舄。尚識仙人面。
鬢發何青青。童顏皎如練。
吾會弄海水。清淺嗟三變。
果愜麻姑言。時光速流電。
與君數杯酒。可以窮歡宴。
白雲歸去來。何事坐交戰。
贈漢陽輔錄事二首
其一
聞君罷官意。我抱漢川湄。
借問久疏索。何如聽訟時。
天清江月白。心靜海鷗知。
應念投沙客。空余吊屈悲。
其二
鸚鵡洲橫漢陽渡。水引寒煙沒江樹。
南浦登樓不見君。君今罷官在何處。
漢口雙魚白錦鱗。令傳尺素報情人。
其中字數無多少。只是相思秋復春。
江夏贈韋南陵冰
胡驕馬驚沙塵起。胡雛飲馬天津水。
君為張掖近酒泉。我竄三巴九千里。
天地再新法令寬。夜郎遷客帶霜寒。
西憶故人不可見。東風吹夢到長安。
寧期此地忽相遇。驚喜茫如墮煙霧。
玉簫金管喧四筵。苦心不得申長句。
昨日繡衣傾綠樽。病如桃李竟何言。
昔騎天子大宛馬。今乘款段諸侯門。
賴遇南平豁方寸。復兼夫子持清論。
有似山開萬里雲。四望青天解人悶。
人悶還心悶。苦辛長苦辛。
愁來飲酒二千石。寒灰重暖生陽春。
山公醉後能騎馬。別是風流賢主人。
頭陀雲月多僧氣。山水何曾稱人意。
不然鳴笳按鼓戲滄流。(然一作能)
呼取江南女兒歌棹謳。
我且為君捶碎黃鶴樓。
君亦為吾倒卻鵡鸚洲。
赤壁爭雄如夢里。且須歌舞寬離憂。
贈盧司戶
秋色無遠近。出門盡寒山。
白雲遙相識。待我蒼梧間。
借問盧(躭)鶴。西飛幾歲還。
贈從弟南平太守之遙二首
其一
少年不得意。落魄無安居。
願隨任公子。欲釣吞舟魚。
常時飲酒逐風景。壯心遂與功名疏。
蘭生谷底人不鋤。雲在高山空卷舒。
漢家天子馳駟馬。赤車蜀道迎相如。
天門九重謁聖人。龍顏一解四海春。
彤庭左右呼萬歲。拜賀明主收沉淪。
翰林秉筆回英眄。麟閣崢嶸誰可見。
承恩初入銀台門。(初入銀台門一作侍從甘泉宮著書獨在金鑾殿。
龍駒雕鐙白玉鞍。象床綺席黃金盤。
當時笑我微賤者。卻來請謁為交歡。
一朝謝病游江海。疇昔相知幾人在。
前門長揖後門關。今日結交明日改。
愛君山岳心不移。隨君雲霧迷所為。
夢得池塘生春草。使我長價登樓詩。
別後遙傳臨海作。可見羊何共和之。
其二
東平與南平。今古兩步兵。
素心愛美酒。不是顧專城。
謫官桃源去。尋花幾處行。
秦人如舊識。出戶笑相迎。
(太白自注：南平時因飲酒過度。貶武陵。)
贈潘侍御論錢少陽
繡衣柱史何昂藏。鐵冠白筆橫秋霜。
三軍論事多引納。階前虎士羅干將。
雖無二十五老者。且有一翁錢少陽。
眉如松雪齊四皓。調笑可以安儲皇。
君能禮此長下士。（長一作最）
九州拭目瞻清光。
贈柳圓
竹實滿秋浦。鳳來何苦飢。
還同月下鵲。三繞未安枝。
夫子即瓊樹。傾柯拂羽儀。
懷君戀明德。歸去日相思。
流夜郎半道承恩
放還兼欣克復之美書懷示息秀才
黃口為人羅。白龍乃魚服。
得罪豈怨天。以愚陷網目。
鯨鯢未剪滅。豺狼屢翻覆。
悲作楚地囚。何日秦庭哭。(日一作由)
遭逢二明主。前後兩遷逐。
去國愁夜郎。投身竄荒谷。
半道雪屯蒙。曠如鳥出籠。
遙欣克復美。光武安可同。
天子巡劍閣。儲皇守扶風。
揚袂正北辰。開襟攬群雄。
胡兵出月窟。雷破關之東。
左掃因右拂。旋收洛陽宮。
回輿入咸京。席卷六合通。
叱(咤)開帝業。(業一作宇)手成天地功。
大駕還長安。兩日忽再中。
一朝讓寶位。劍璽傳無窮。
愧無秋豪力。誰念矍鑠翁。
弋者何所慕。高飛仰冥鴻。
棄劍學丹砂。臨爐雙玉童。
寄言息夫子。歲晚陟方蓬。
 
贈張相鎬二首 時逃難在宿松山作
其一
神器難竊弄。天狼窺紫宸。
六龍遷白日。四海暗胡塵。
昊穹降元宰。君子方經綸。
澹然養浩氣。(欻)起持大釣。
秀骨象山岳。英謀合鬼神。
佐漢解鴻門。生唐為後身。
擁旄秉金鉞。伐鼓乘朱輪。
虎將如雷霆。總戎向東巡。
諸侯拜馬首。猛士騎鯨鱗。
澤被魚鳥悅。令行草木春。
聖智不失時。建功及良辰。
丑虜安足紀。可貽幗與巾。
倒瀉溟海珠。盡為入幕珍。
馮異獻赤伏。鄧生倏來臻。
庶同昆陽舉。再睹漢儀新。
昔為管將鮑。中奔吳隔秦。
一生欲報主。百代思榮親。
其事竟不就。哀哉難重陳。
臥病宿松山。(宿松山一作古松滋)
蒼茫空四鄰。
風雲激壯志。枯槁驚常倫。
聞君自天來。目張氣益振。
亞夫得劇孟。
敵國空無人。 (敵一作七) (空一作定 )
捫虱對桓公。願得論悲辛。
大塊方噫氣。何辭鼓青蘋。
斯言儻不合。歸老漢江濱。
其二
本家隴西人。先為漢邊將。
功略蓋天地。名飛青雲上。
苦戰竟不侯。當年頗惆悵。
世傳崆峒勇。氣激金風壯。
英烈遺厥孫。百代神猶王。
十五觀奇書。作賦凌相如。
龍顏惠殊寵。
麟閣憑天居。 (一作侍從承明廬)
晚途未雲已。蹭蹬遭讒毀。
想象晉末時。崩騰胡塵起。
衣冠陷鋒鏑。
戎虜盈朝市。(戎虜盈一作荊棘生)
石勒窺神州。劉聰劫天子。
撫劍夜吟嘯。雄心日千里。
誓欲斬鯨鯢。澄清洛陽水。
六合洒霖雨。(六合一作三台)
萬物無雕枯。(萬物一作六合)
我揮一杯水。自笑何區區。
因人恥成事。貴欲決良圖。
滅虜不言功。飄然陟蓬壺。(陟一作向)
惟有安期舄。留之滄海隅。
聞謝楊兒吟猛虎詞因此有贈
同州隔秋浦。聞吟猛虎詞。
晨朝來借問。知是謝楊兒。
宿清溪主人
夜到清溪宿。主人碧岩里。
檐楹掛星斗。枕席響風水。
月落西山時。啾啾夜猿起。
繫尋陽上崔相渙三首
其一
邯鄲四十萬。同日陷長平。
能回造化筆。或冀一人生。
其二
毛遂不墮井。曾參寧殺人。
虛言誤公子。投杼惑慈親。
白璧雙明月。方知一玉真。
其三
虛傳一片雨。枉作陽台神。
縱為夢里相隨去。不是襄王傾國人。
(此首蕭士(贇)雲非上崔相)
巴陵贈賈舍人
賈生西望憶京華。湘浦南遷莫怨嗟。
聖主恩深漢文帝。憐君不遣到長沙。
（蕭士贇雲以上八首非白作）








 
李白詩全集 卷十一
（古近體詩二十五首）
贈別舍人弟台卿之江南
去國客行遠。還山秋夢長。
梧桐落金井。一葉飛銀床。
覺罷攬明鏡。鬢毛颯已霜。
良圖委蔓草。古貌成枯桑。
欲道心下事。時人疑夜光。
因為洞庭葉。飄落之瀟湘。
令弟經濟士。
謫居我何傷。(一作出門見我傷)
潛虯隱尺水。著論談興亡。
客遇王子喬。(客遇一作雲見)
口傳不死方。
入洞過天地。登真朝玉皇。
吾將撫爾背。
揮手遂翱翔。(遂翱翔一作凌蒼蒼)
醉後贈王歷陽 
書禿千兔豪。詩裁兩牛腰。
筆蹤起龍虎。舞袖拂雲霄。
雙歌二胡姬。更奏遠清朝。
舉酒挑朔雪。從君不相饒。
贈歷陽褚司馬
時此公為稚子舞故作是詩
北堂千萬壽。侍奉有光輝。
先同稚子舞。更著老萊衣。
因為小兒啼。醉倒月下歸。
人聞無此樂。此樂世中稀。
對雪醉後贈王歷陽
有身莫犯飛龍鱗。有手莫辮猛虎須。
君看昔日汝南市。白頭仙人隱玉壺。
子猷聞風動窗竹。相邀共醉杯中綠。
歷陽何異山陰時。白雪飛花亂人目。
君家有酒我何愁。客多樂酣秉燭游。
謝尚自能鴝鵒舞。
相如免脫(鷫)(鸘)裘。
清晨鼓棹過江去。(清晨一作興罷)
千里相思明月樓。(一作他日西看卻月樓)
贈宣城宇文太守兼呈崔侍御
白若白鷺鮮。清如清唳蟬。
受氣有本性。不為外物遷。
飲水箕山上。食雪首陽顛。
回車避朝歌。掩口去盜泉。
(岧)(嶢)廣成子。倜儻魯仲連。
卓絕二公外。丹心無間然。
昔攀六龍飛。今作百煉鉛。
懷恩欲報主。投佩向北燕。
彎弓綠弦開。滿月不憚堅。
閑騎駿馬獵。一射兩虎穿。
回旋若流光。轉背落雙鳶。
胡虜三嘆息。兼知五兵權。
槍槍突雲將。卻掩我之妍。
多逢剿絕兒。先著祖生鞭。
據鞍空矍鑠。壯志竟誰宣。
蹉跎復來歸。憂恨坐相煎。
無風難破浪。失計長江邊。
危苦惜頹光。金波忽三圓。
時游敬亭上。閑聽松風眠。
或弄宛溪月。虛舟信洄沿。
顏公二十萬。(二一作三)盡付酒家錢。
興發每取之。聊向醉中仙。(仙一作眠)
過此無一事。靜談秋水篇。
君從九卿來。水國有丰年。
魚鹽滿市井。布帛如雲煙。
下馬不作威。冰壺照清川。
霜眉邑中叟。皆美太守賢。
時時慰風俗。往往出東田。
竹馬數小兒。拜迎白鹿前。
含笑問使君。日晚可回旋。
遂歸池上酌。掩抑清風弦。
曾標橫浮雲。下撫謝(朓)肩。
樓高碧海出。樹古青蘿懸。
光祿紫霞杯。伊昔忝相傳。
良圖掃沙漠。別夢繞旌旃。
富貴日成疏。願言杳無緣。
登龍有直道。倚玉阻芳筵。
敢獻繞朝策。思同郭泰船。
何言一水淺。似隔九重天。
崔生何傲岸。縱酒復談玄。
身為名公子。英才苦屯□。(上亶下舟)
鳴鳳托高梧。凌風何翩翩。
安知慕群客。彈劍拂秋蓮。
贈宣城趙太守悅
趙得寶符盛。山河功業存。
三千堂上客。出入擁平原。
六國揚清風。英聲何喧喧。
大賢茂遠業。虎竹光南藩。
錯落千丈松。虯龍盤古根。
枝下無俗草。所植唯蘭蓀。
憶在南陽時。始承國士恩。
公為柱下史。脫繡歸田園。
伊昔簪白筆。幽都逐游魂。
持斧冠三軍。霜清天北門。
差池宰兩邑。鶚立重飛翻。
焚香入蘭台。起草多芳言。
夔龍一顧重。矯翼凌翔(鵷)。
赤縣揚雷聲。強項聞至尊。
驚(飈)頹秀木。跡屈道彌敦。
出牧歷三郡。所居猛獸奔。
遷人同衛鶴。謬上懿公軒。
自笑東郭履。側慚狐白溫。
閑吟步竹石。精義忘朝昏。
憔悴成丑士。風雲何足論。
獼猴騎土牛。羸馬夾雙轅。
願借羲皇景。為人照覆盆。
溟海不震蕩。何由縱鵬鯤。
所期玄津白。(玄津白一作要津日)
倜儻假騰騫。
贈從弟宣州長史昭
淮南望江南。(南一作北)千里碧山對。
我行倦過之。(倦一作盡)半落青天外。
宗英佐雄郡。水陸相控帶。
長川豁中流。千里瀉吳會。
君心亦如此。包納無小大。
搖筆起風霜。推誠結仁愛。
訟庭垂桃李。賓館羅軒蓋。
何意蒼梧雲。飄然忽相會。
才將聖不偶。命與時俱背。
獨立山海間。空老聖明代。
知音不易得。撫劍增感慨。
當結九萬期。中途莫先退。
于五松山贈南陵常贊府
為草當作蘭。為木當作松。
蘭秋香風遠。（秋一作幽）松寒不改容。
松蘭相因依。蕭艾徒丰茸。
雞與雞并食。鸞與鸞同枝。
揀珠去沙礫。但有珠相隨。
遠客投名賢。真堪寫懷抱。
若惜方寸心。待誰可傾倒。
虞卿棄趙相。便與魏齊行。
海上五百人。同日死田橫。
當時不好賢。豈傳千古名。
願君同心人。于我少留情。
寂寂還寂寂。出門迷所適。
長鋏歸來乎。(一作長劍歌歸來)
秋風思歸客。
自梁園至敬亭山見會公
談陵陽山水兼期同游因有此贈
我隨秋風來。瑤草恐衰歇。
中途寡名山。安得弄雲月。
渡江如昨日。黃葉向人飛。
敬亭愜素尚。彌棹流清輝。
冰谷明且秀。陵巒抱江城。
粲粲吳與史。衣冠耀天京。
水國饒英奇。潛光臥幽草。
會公真名僧。所在即為寶。
開堂振白拂。高論橫青雲。
雪山掃粉壁。墨客多新文。
為余話幽棲。且述陵陽美。
天開白龍潭。月映清秋水。
黃山望石柱。突兀誰開張。
(上二句一作白柱撞星漢。西崖誰開張。)
黃鶴久不來。子安在蒼茫。
東南焉可窮。山鳥飛絕處。(一作狖絕行處)
稠疊千萬(狖)。相連入雲去。
聞此期振策。歸來空閉關。
相思如明月。可望不可攀。
何當移白足。早晚凌蒼山。
且寄一書札。令予解愁顏。
贈友人三首
其一
蘭生不當戶。別是閑庭草。
夙被霜露欺。紅榮已先老。
謬接瑤華枝。結根君王池。
顧無馨香美。叨沐清風吹。
余芳若可佩。卒歲長相隨。
其二
袖中趙匕首。買自徐夫人。
玉匣閉霜雪。經燕復歷秦。
其事竟不捷。淪落歸沙塵。
持此願投贈。與君同急難。(急難一作歲寒)
荊卿一去後。壯士多摧殘。
長號易水上。為我揚波瀾。
鑿井當及泉。張帆當濟川。
廉夫唯重義。駿馬不勞鞭。
人生貴相知。何必金與錢。
其三
慢世薄功業。非無胸中畫。
謔浪萬古賢。以為兒童劇。
立產如廣費。匡君懷長策。
但苦山北寒。誰知道南宅。(知一作分)
歲酒上逐風。霜鬢兩邊白。
蜀主思孔明。晉家望安石。
時人列五鼎。(人一作來)談笑期一擲。
虎伏被胡塵。漁歌游海濱。
弊裘恥妻嫂。長劍托交親。
夫子秉家義。群公難與鄰。
莫持西江水。空許東溟臣。
他日青雲去。黃金報主人。
陳情贈友人
延陵有寶劍。價重千黃金。
觀風歷上國。暗許故人深。
歸來掛墳松。萬古知其心。
懦夫感達節。
壯士激青衿。(士一作氣)(青一作素)
鮑生荐夷吾。一舉置齊相。
斯人無良朋。豈有青雲望。
臨財不苟取。推分固辭讓。(推一作揣)
後世稱其賢。英風邈難尚。
論交但若此。友道孰雲喪。
多君騁逸藻。掩映當時人。
舒文振頹波。秉德冠彝倫。
卜居乃此地。共井為比鄰。
清琴弄雲月。美酒娛冬春。
薄德中見捐。忽之如遺塵。
英豪未豹變。自古多艱辛。
他人縱以疏。君意宜獨親。
奈何成離居。相去復幾許。
飄風吹雲霓。蔽目不得語。
投珠冀相報。(相一作有)按劍恐相拒。
所思采芳蘭。欲贈隔荊渚。(荊一作修)
沉憂心若醉。積恨淚如雨。
願假東壁輝。余光照貧女。
贈從弟冽
楚人不識鳳。重價求山雞。(重一作高)
獻主昔雲是。今來方覺迷。
自居漆園北。久別咸陽西。
風飄落日去。節變流鶯啼。
桃李寒未開。幽關豈來蹊。(來一作成)
逢君發花萼。若與青雲齊。
及此桑葉綠。春蠶起中閨。
日出布谷鳴。田家擁鋤犁。
顧余乏尺土。東作誰相攜。
傅說降霖雨。公輸造雲梯。
羌戎事未息。君子悲涂泥。
報國有長策。成功羞執圭。
無由謁明主。杖策還蓬藜。
他年爾相訪。知我在(磻)溪。
贈閭丘處士
賢人有素業。乃在沙塘陂。
竹影掃秋月。荷衣落古池。(衣一作花)
閑讀山海經。散帙臥遙帷。
且耽田家樂。遂曠林中期。
野酌勸芳酒。園蔬烹露葵。
如能樹桃李。為我結茅茨。
贈錢徵君少陽（一作送趙雲卿）
白玉一杯酒。綠楊三月時。
春風余幾日。兩鬢各成絲。
秉燭唯須飲。投竿也未遲。
如逢渭川獵。(川一作水)猶可帝王師。
贈宣州靈源寺仲浚公
敬亭白雲氣。秀色連蒼梧。
下映雙溪水。如天落鏡湖。
此中積龍象。獨許浚公殊。
風韻逸江左。文章動海隅。
觀心同水月。解領得明珠。
今日逢支遁。高談出有無。
贈僧朝美
水客凌洪波。長鯨涌溟海。
百川隨龍舟。噓吸竟安在。
中有不死者。探得明月珠。
高價傾宇宙。余輝照江湖。
苞卷金縷褐。蕭然若空無。
誰人識此寶。竊笑有狂夫。
了心何言說。各勉黃金軀。
贈僧行融
梁有湯惠休。常從鮑照游。
峨眉史懷一。獨映陳公出。
卓絕二道人。結交鳳與麟。
行融亦俊發。吾知有英骨。
海若不隱珠。驪龍吐明月。
大海乘虛舟。隨波任安流。
賦詩旃檀閣。縱酒鸚鵡洲。
待我適東越。相攜上白樓。
贈黃山胡公求白鷴 并序
 聞黃山胡公有雙白鷴。蓋是家雞所伏。自小馴狎。了無驚猜。以
其名呼之。皆就掌取食。然此鳥耿介。尤難畜之。余平生酷好。竟莫
能致。而胡公輟贈 于我。唯求一詩。聞之欣然。適會宿意。因援筆
三叫。文不加點以贈之。
請以雙白璧。買君雙白鷴。
白鷴白如錦。白雪恥容顏。
照影玉潭里。刷毛琪樹間。
夜棲寒月靜。朝步落花閑。
我願得此鳥。玩之坐碧山。
胡公能輟贈。籠寄野人還。
登敬亭山南望懷古贈竇主簿
敬亭一回首。目盡天南端。
仙者五六人。常聞此游盤。
溪流琴高水。石聳麻姑壇。
白龍降陵陽。黃鶴呼子安。
羽化騎日月。雲行翼鴛鸞。(鴛一作(鵾) )
下視宇宙間。四溟皆波瀾。 (皆一作空)
汰絕目下事。從之復何難。
百歲落半途。前期浩漫漫。
強食不成味。清晨起長嘆。
願隨子明去。煉火燒金丹。
 
經亂後將避地剡中留贈崔宣城
雙鵝飛洛陽。五馬渡江徼。
何意上東門。胡雛更長嘯。
中原走豺虎。烈火焚宗廟。
太白晝經天。頹陽掩余照。
王城皆蕩覆。世路成奔峭。
四海望長安。顰眉寡西笑。
蒼生疑落葉。白骨空相吊。
連兵似雪山。破敵誰能料。
我垂北溟翼。且學南山豹。
崔子賢主人。歡娛每相召。
胡床紫玉笛。卻坐青雲叫。
楊花滿州城。置酒同臨眺。
忽思剡溪去。水石遠清妙。
雪盡天地明。風開湖山貌。
悶為洛生詠。醉發吳越調。
赤霞動金光。日足森海嶠。
獨散萬古意。閑垂一溪釣。
猿近天上啼。人移月邊棹。
無以墨綬苦。來求丹砂要。
華發長折腰。將貽陶公誚。
獻從叔當涂宰陽冰
金鏡霾六國。亡新亂天經。
焉知高光起。自有羽翼生。
蕭曹安(嶬)(屼)。耿賈摧(欃)槍。
吾家有季父。杰出聖代英。
雖無三台位。不借四豪名。
激昂風雲氣。終協龍虎精。
弱冠燕趙來。賢彥多逢迎。
魯連善談笑。季布折公卿。
遙知禮數絕。常恐不合并。
惕想結宵夢。素心久已冥。
顧慚青雲器。謬奉玉樽傾。
山陽五百年。綠竹忽再榮。
高歌振林木。大笑喧雷霆。
落筆洒篆文。崩雲使人驚。
吐辭又炳煥。五色羅華星。
秀句滿江國。高才(掞)天庭。
宰邑艱難時。浮雲空古城。
居人若(薙)草。掃地無纖莖。
惠澤及飛走。農夫盡歸耕。
廣漢水萬里。長流玉琴聲。
雅頌播吳越。還如泰階平。
小子別金陵。來時白下亭。
群鳳憐客鳥。差池相哀鳴。
各拔五色毛。意重泰山輕。
贈微所費廣。斗水澆長鯨。
彈劍歌苦寒。嚴風起前楹。
月銜天門曉。霜落牛渚清。
長嘆即歸路。臨川空屏營。
書懷贈南陵常贊府
歲星入漢年。方朔見明主。
調笑當時人。中天謝雲雨。
一去麒麟閣。遂將朝市乖。
故交不過門。秋草日上階。
當時何特達。獨與我心諧。
置酒凌(歊)台。歡娛未曾歇。
歌動白(紵)山。舞回天門月。
問我心中事。為君前致辭。
君看我才能。何似魯仲尼。
大聖猶不遇。小儒安足悲。
雲南五月中。頻喪渡瀘師。
毒草殺漢馬。張兵奪雲旗。(雲一作秦)
至今西二河。流血擁僵尸。
將無七擒略。魯女惜園葵。
咸陽天下樞。累歲人不足。
雖有數斗玉。不如一盤粟。
賴得契宰衡。持釣慰風俗。
自顧無所用。辭家方來歸。
霜驚壯士發。淚滿逐臣衣。
以此不安席。蹉跎身世違。
終當滅衛謗。不受魯人譏。
贈汪倫 白游涇縣桃花潭。
村人汪倫常醞美酒待白 
李白乘舟將欲行。忽聞岸上踏歌聲。
桃花潭水深千尺。不及汪倫送我情。






 
李白詩全集 卷十二
（古近體詩二十五首）
安陸白兆山桃花岩寄劉侍御綰
(一作春歸桃花岩貽許侍御)
雲臥三十年。好閑復愛仙。
蓬壺雖冥絕。鸞鶴心悠然。
歸來桃花岩。得憩雲窗眠。
(上六句一作 幼采紫房談。早愛滄溟仙。心跡頗相誤。世事空徂遷。
歸來丹岩曲。得憩青霞眠)
對嶺人共語。飲潭猿相連。
時升翠微上。邈若羅浮巔。
兩岑抱東壑。一嶂橫西天。
樹雜日易隱。崖傾月難圓。(圓一作延)
芳草換野色。飛蘿搖春煙。
入遠構石室。選幽開上田。
獨此林下意。杳無區中緣。
永辭霜台客。千載方來旋。
淮南臥病書懷寄蜀中趙徵君蕤
吳會一浮雲。飄如遠行客。
(上二句一作萬里無主人。一身獨為客。)
功業莫從就。歲光屢奔迫。
良圖俄棄捐。衰疾乃綿劇。
古琴藏虛匣。長劍掛空壁。
楚冠懷鐘儀。(冠一作懷) (懷一作奏)
越吟比庄舄。
國門遙天外。鄉路遠山隔。
(上二句一作臥來恨已久。興發思逾積。)
朝憶相如台。夜夢子雲宅。
旅情初結緝。秋氣方寂歷。
風入松下清。露出草間白。
故人不可見。幽夢誰與適。
寄書西飛鴻。贈爾慰離析。
寄弄月溪吳山人
嘗聞龐德公。家住洞湖水。
終身棲鹿門。不入襄陽市。
夫君弄明月。滅影清淮里。
高蹤邈難追。可與古人比。
清揚杳莫睹。白雲空望美。
待我辭人間。攜手訪松子。
秋山寄衛慰張卿及王徵君
何以折相贈。白花青桂枝。
月華若夜雪。見此令人思。
雖然剡溪興。不異山陰時。
明發懷二子。空吟招隱詩。
望終南山寄紫閣隱者
出門見南山。引領意無限。
秀色難為名。蒼翠日在眼。
有時白雲起。天際自舒卷。
心中與之然。托興每不淺。
何當造幽人。滅跡棲絕(巘)。
夕霽杜陵登樓寄韋繇
浮陽滅霽景。(陽一作雲)萬物生秋容。
登樓送遠目。伏檻觀群峰。
原野曠超緬。關河紛雜重。(雜一作錯)
清暉映竹日。翠色明雲松。
蹈海寄遐想。還山迷舊蹤。
徒然迫晚暮。未果諧心胸。
結桂空佇立。折麻恨莫從。
思君達永夜。長樂聞疏鐘。
秋夜宿龍門香山寺奉寄王方城十七丈
奉國瑩上人從弟幼成令問
朝發汝海東。暮棲龍門中。
水寒夕波急。木落秋山空。
望極九霄迥。賞幽萬壑通。
目皓沙上月。心清松下風。
玉斗橫網戶。銀河耿花宮。
興在趣方逸。歡余情未終。
(上二句一作咫尺世喧隔。微冥真理融。)
鳳駕憶王子。虎溪懷遠公。
桂枝坐蕭瑟。棣華不復同。
流恨寄伊水。盈盈焉可窮。
春日獨坐寄鄭明府
燕麥青青游子悲。河堤弱柳郁金枝。
長條一拂春風去。盡日飄揚無定時。
我在河南別離久。那堪坐此對窗牖。
情人道來竟不來。何人共醉新豐酒。
寄淮南友人
紅顏悲舊國。青歲歇芳洲。
不待金門詔。空持寶劍游。
海雲迷驛道。江月隱鄉樓。
復作淮南客。因逢桂樹留。
沙丘城下寄杜甫
我來竟何事。高臥沙丘城。
城邊有古樹。日夕連秋聲。
魯酒不可醉。齊歌空復情。
思君若汶水。浩蕩寄南徵。
聞丹丘子于城北營石門幽居中有高鳳遺跡
仆離群遠懷亦有棲遁之志因敘舊以寄之
春華滄江月。秋色碧海雲。
離居盈寒暑。對此長思君。
思君楚水南。望君淮山北。
夢魂雖飛來。會面不可得。
疇昔在嵩陽。同衾臥羲皇。
綠蘿笑簪紱。丹壑賤岩廊。
晚途各分析。乘興任所適。
仆在雁門關。君為峨嵋客。
心懸萬里外。影滯兩鄉隔。
長劍復歸來。相逢洛陽陌。
陌上何喧喧。都令心意煩。
迷津覺路失。托勢隨風翻。
以茲謝朝列。長嘯歸故園。
故園恣閑逸。求古散縹帙。
久欲入名山。(入一作尋)
婚娶殊未畢。(娶一作嫁)
人生信多故。世事豈惟一。
念此憂如焚。悵然若有失。
聞君臥石門。宿昔契彌敦。
方從桂樹隱。不羨桃花源。
高風起遐曠。幽人跡復存。
松風清瑤瑟。溪月湛芳樽。
安居偶佳賞。丹心期此論。
淮陰書懷寄王宗成（一作王宗城）
沙墩至梁苑。二十五長亭。
大舶夾雙櫓。中流鵝鸛鳴。
雲天掃空碧。川岳涵余清。
飛鳧從西來。適與佳興并。
眷言王喬舄。婉孌故人情。
復此親懿會。而增交道榮。
沿洄且不定。飄忽悵徂徵。
暝投淮陰宿。欣得漂母迎。
斗酒烹黃雞。一餐感素誠。
予為楚壯士。不是魯諸生。
有德必報之。千金恥為輕。
緬書羈孤意。遠寄棹歌聲。
聞王昌齡左遷龍標遙有此寄
楊花落盡子規啼。(揚州花落)
聞道龍標過五溪。
我寄愁心與明月。隨風直到夜郎西。
寄王屋山人孟大融
我昔東海上。勞山餐紫霞。
親見安期公。食棗大如瓜。
中年謁漢主。不愜還歸家。
朱顏謝春暉。白發見生涯。
所期就金液。飛步登雲車。
願隨夫子天壇上。閑與仙人掃落花。
憶舊游寄譙郡元參軍
憶昔洛陽董糟丘。
為余天津橋南造酒樓。
黃金白壁買歌笑。一醉累月輕王侯。
海內賢豪青雲客。就中與君心莫逆。
回山轉海不作難。傾情倒意無所惜。
我向淮南攀桂枝。君留洛北愁夢思。
不忍別。 還相隨。相隨迢迢訪仙城。
三十六曲水洄瀠。
一溪初入千花明。萬壑度盡松風聲。
銀鞍金絡倒平地。漢東太守來相迎。
紫陽之真人。邀我吹玉笙。
餐霞樓上動仙樂。
嘈然宛似鸞鳳鳴。袖長管催欲輕舉。
漢中太守醉起舞。手持錦袍覆我身。
我醉橫眠枕其股。當筵意氣凌九霄。
星離雨散不終朝。分飛楚關山水遙。
余既還山尋故巢。君亦歸家渡渭橋。
君家嚴君勇貔虎。作尹并州遏戎虜。
五月相呼度太行。摧輪不道羊腸苦。
行來北涼歲月深。感君貴義輕黃金。
(貴一作重)
瓊杯綺食青玉案。使我醉飽無歸心。
時時出向城西曲。晉祠流水如碧玉。
浮舟弄水簫鼓鳴。微波龍鱗莎草綠。
興來攜妓恣經過。其若楊花似雪何。
紅妝欲醉宜斜日。百尺清潭寫翠娥。
翠娥嬋娟初月輝。美人更唱舞羅衣。
清風吹歌入空去。歌曲自繞行雲飛。
此時行樂難再遇。(行一作歡)
西游因獻長楊賦。
北闕青雲不可期。東山白首還歸去。
渭橋南頭一遇君。(酇)台之北又離群。
問余別恨知多少。落花春暮爭紛紛。
言亦不可盡。情亦不可極。
呼兒長跪緘此辭。寄君千里遙相憶。
月夜江行寄崔員外宗之
飄飄江風起。(飄飄一作飄搖)
蕭颯海樹秋。
登艫美清夜。掛席移輕舟。
月隨碧山轉。水合青天流。
杳如星河上。但覺雲林幽。
歸路方浩浩。徂川去悠悠。
徒悲蕙草歇。復聽菱歌愁。
岸曲迷後浦。沙明瞰前洲。
懷君不可見。望遠增離憂。
宿白鷺洲寄楊江寧
朝別朱雀門。暮棲白鷺洲。
波光搖海月。星影入城樓。
望美金陵宰。如思瓊樹憂。
徒令魂入夢。翻覺夜成秋。
綠水解人意。為余西北流。
因聲玉琴里。蕩漾寄君愁。
新林浦阻風寄友人
潮水定可信。天風難與期。
清晨西北轉。薄暮東南吹。
以此難掛席。佳期益相思。
海月破圓影。菰蔣生綠池。
昨日北湖梅。開花已滿枝。
今朝東門柳。夾道垂青絲。
歲物忽如此。我來定幾時。
紛紛江上雪。草草客中悲。
明發新林浦。空吟謝(朓)詩
(此詩一作金陵阻風雪書懷寄楊江寧潮水定可信。天風難與期。清晨
西北轉。薄暮東南吹。以此難掛席。沿洄頗淹遲。使索金陵書。又叨
賢宰知。弦歌止過客。惠化聞京師。歲物忽如此。我來復幾時。紛紛
江上雪。草草客中悲。明發新林浦。空吟謝(朓)詩。)
寄韋南陵冰余江上乘興訪之遇尋顏尚書笑有此贈
南船正東風。北船來自緩。
江上相逢借問君。語笑未了風吹斷。
聞君攜妓訪情人。應為尚書不顧身。
堂上三千珠履客。瓮中百斛金陵春。
恨我阻此樂。淹留楚江濱。
月色醉遠客。山花開欲燃。
春風狂殺人。一日劇三年。
乘興嫌太遲。焚卻子猷船。
夢見五柳枝。已堪掛馬鞭。
何日到彭澤。長歌陶令前。
題情深樹寄象公
腸斷枝上猿。淚添山下樽。
白雲見我去。亦為我飛翻。
北山獨酌寄韋六
巢父將許由。未聞買山隱。
道存跡自高。何憚去人近。
紛吾下茲嶺。地閑喧亦泯。
門橫群岫開。水鑿眾泉引。
屏高而在雲。竇深莫能准。
川光晝昏凝。林氣夕淒緊。
于焉摘朱果。兼得養玄牝。
坐月觀寶書。拂霜弄瑤軫。
傾壺事幽酌。顧影還獨盡。
念君風塵游。傲爾令自哂。
(一本此下有安知世上人。名利空蠢蠢。二句)
寄當涂趙少府炎
晚登高樓望。木落雙江清。
寒山饒積翠。秀色連州城。
目送楚雲盡。心悲胡雁聲。
相思不可見。回首故人情。
寄東魯二稚子 在金陵作
吳地桑葉綠。吳蠶已三眠。
我家寄東魯。誰種龜陰田。
春事已不及。江行復茫然。
南風吹歸心。飛墮酒樓前。
樓東一株桃。枝葉拂青煙。
此樹我所種。別來向三年。
桃今與樓齊。我行尚未旋。
嬌女字平陽。折花倚桃邊。
折花不見我。淚下如流泉。
小兒名伯禽。與姊亦齊肩。
雙行桃樹下。撫背復誰憐。
念此失次第。肝腸日憂煎。
裂素寫遠意。因之汶陽川。
(嬌女字平陽下一作 嬌女字平陽。 有弟與齊肩。雙行桃樹下。折花
倚桃邊。折花不見我。淚下如流泉。)
獨酌清溪江石上寄權昭夷
我攜一樽酒。獨上江祖石。
自從天地開。更長幾千尺。
舉杯向天笑。天回日西照。
永願坐此石。長垂嚴陵釣。
寄謝山中人。可與爾同調。
禪房懷友人岑倫
時南游羅浮兼泛桂海
自春徂秋不返仆旅江外書情寄之
嬋娟羅浮月。搖艷桂水雲。
美人竟獨往。而我安得群。
一朝語笑隔。萬里歡情分。
沉吟彩霞沒。夢寐群芳歇。(群一作瓊)
歸鴻渡三湘。游子在百粵。
邊塵染衣劍。白日凋華發。
春風變楚關。(風一作氣)秋聲落吳山。
草木結悲緒。風沙淒苦顏。
(朅)來已永久。頹思如循環。
飄飄限江裔。(飄飄一作飄搖)
想象空留滯。
離憂每醉心。別淚徒盈袂。
坐愁青天末。出望黃雲蔽。
目極何悠悠。梅花南嶺頭。(南一作遍)
空長滅徵鳥。(空長一作長空) (徵一作去)
水闊無還舟。
寶劍終難托。金囊非易求。
歸來儻有問。桂樹山之幽。








 
李白詩全集 卷十三
（古近體詩二十六首）
廬山謠寄廬侍御虛舟
我本楚狂人。鳳歌笑孔丘。
手持綠玉杖。朝別黃鶴樓。
五岳尋仙不辭遠。
一生好入名山游。廬山秀出南斗旁。
屏風九疊雲錦張。影落明湖青黛光。
金闕前開二峰長。銀河倒掛三石梁。
香爐瀑布遙相望。回崖沓嶂凌蒼蒼。
翠影紅霞映朝日。鳥飛不到吳天長。
登高壯觀天地間。大江茫茫去不還。
黃雲萬里動風色。白波九道流雪山。
好為廬山謠。興因廬山發。
閑窺石鏡清我心。謝公行處蒼苔沒。
早服還丹無世情。琴心三疊道初成。
遙見仙人彩雲里。手把芙蓉朝玉京。
先期汗漫九垓上。願接盧敖游太清。
下尋陽城泛彭蠡寄黃判官
浪動灌嬰井。尋陽江上風。
開帆入天鏡。直向彭湖東。
落影轉疏雨。晴雲散遠空。
名山發佳興。
(上三句一作返景照疏雨。輕煙澹遠空。中流得佳興。)
清賞亦何窮。
石鏡掛遙月。香爐滅彩虹。
(上二句一作瀑布洒青壁。遙山掛彩虹。)
相思俱對此。舉目與君同。
書情寄從弟(邠)州長史昭
自笑客行久。我行定幾時。
綠楊已可折。攀取最長枝。
翩翩弄春色。延佇寄相思。
誰言貴此物。意願重瓊蕤。(願一作厚)
昨夢見惠連。朝吟謝公詩。
東風引碧草。不覺生華池。
臨玩忽雲夕。杜鵑夜鳴悲。
懷君芳歲歇。庭樹落紅滋。
寄王漢陽
南湖秋月白。王宰夜相邀。
錦帳郎官醉。羅衣舞女嬌。
笛聲喧沔鄂。歌曲上雲霄。
別後空愁我。相思一水遙。
春日歸山寄孟浩然
朱紱遺塵境。青山謁梵筵。
金繩開覺路。寶筏度迷川。
嶺樹攢飛拱。岩花覆谷泉。
塔形標海月。樓勢出江煙。
香氣三天下。鐘聲萬壑連。
荷秋珠已滿。松密蓋初圓。
鳥聚疑聞法。龍參若護禪。
愧非流水韻。叨入伯牙弦。
流夜郎永華寺寄潯陽群官
朝別凌煙樓。暝投永華寺。
賢豪滿行舟。賓散予獨醉。
願結九江流。添成萬行淚。
寫意寄廬岳。何當來此地。
天命有所懸。安得苦愁思。
流夜郎至西塞驛寄裴隱
揚帆借天風。水驛苦不緩。
平明及西塞。已先投沙伴。
回巒引群峰。橫蹙楚山斷。
(砯)沖萬壑會。震沓百川滿。
龍怪潛溟波。俟時救炎旱。(俟一作候)
我行望雷雨。安得沾枯散。
鳥去天路長。人愁春光短。(愁一作悲)
空將澤畔吟。寄爾江南管。
自漢陽病酒歸寄王明府
去歲左遷夜郎道。琉璃硯水長枯槁。
今年敕放巫山陽。蛟龍筆翰生輝光。
聖主還聽子虛賦。相如卻與論文章。
(與一作欲)
願掃鸚鵡洲。與君醉百場。
嘯起白雲飛七澤。歌吟淥水動三湘。
莫惜連船沽美酒。千金一擲買春芳。
望漢陽柳色寄王宰
漢陽江上柳。望客引東枝。
樹樹花如雪。紛紛亂若絲。
春風傳我意。草木別前知。
(別前知一作發前墀)
寄謝弦歌宰。西來定未遲。
江夏寄漢陽輔錄事
誰道此水廣。狹如一匹練。
江夏黃鶴樓。青山漢陽縣。
大語猶可聞。故人難可見。
君草陳琳檄。我書魯連箭。
報國有壯心。龍顏不回眷。
西飛精衛鳥。東海何由填。
鼓角徒悲鳴。樓船習徵戰。
抽劍步霜月。夜行空庭遍。
長呼結浮雲。埋沒顧榮扇。
他日觀軍容。投壺接高宴。
早春寄王漢陽
聞道春還未相識。走傍寒梅訪消息。
昨夜東風入武陽。(陽一作昌)
陌頭楊柳黃金色。
碧水浩浩雲茫茫。美人不來空斷腸。
預拂青山一片石。與君連日醉壺觴。
江上寄巴東故人
漢水波浪遠。巫山雲雨飛。
東風吹客夢。西落此中時。
覺後思白帝。佳人與我違。
瞿塘饒賈客。音信莫令稀。
江上寄元六林宗
霜落江始寒。楓葉綠未脫。
客行悲清秋。永路苦不達。
滄波渺川汜。白日隱天末。
停棹依林巒。驚猿相叫聒。
夜分河漢轉。起視溟漲闊。
涼風何蕭蕭。流水鳴活活。
浦沙淨如洗。海月明可掇。
蘭交空懷思。瓊樹詎解渴。
勖哉滄洲心。歲晚庶不奪。
幽賞頗自得。興遠與誰豁。
寄從弟宣州長史昭
爾佐宣州郡。守官清且閑。
常夸雲月好。邀我敬亭山。
五落洞庭葉。三江游未還。
相思不可見。嘆息損朱顏。
涇溪東亭寄鄭少府諤
我游東亭不見君。沙上行將白鷺群。
白鷺行時散飛去。又如雪點青山雲。
欲往涇溪不辭遠。龍門蹙波虎眼轉。
杜鵑花開春已闌。歸向陵陽釣魚晚。
宣州九日聞崔四侍御與宇文太守游敬亭
余時登響山不同此賞醉後寄崔侍御二首
其一
九日茱萸熟。插鬢傷早白。
登高望山海。滿目悲古昔。
遠訪投沙人。因為逃名客。
(逃名一作名山)
故交竟誰在。獨有崔亭伯。
重陽不相知。載酒任所適。
手持一枝菊。調笑二千石。
日暮岸幘歸。傳呼隘阡陌。
彤(襜)雙白鹿。賓從何輝赫。
夫子在其間。遂成雲霄隔。
良辰與美景。兩地方虛擲。
晚從南峰歸。蘿月下水壁。
卻登郡樓望。松色寒轉碧。
咫尺不可親。棄我如遺舄。
其二
九卿天上落。五馬道旁來。
列戟朱門曉。褰幃碧嶂開。
登高望遠海。召客得英才。
紫綬歡情洽。黃花逸興催。
山從圖上見。(從一作依)溪即鏡中回。
(即一作向)
遙羨重陽作。應過戲馬台。
寄崔侍御
宛溪霜夜聽猿愁。去國長為不系舟。
獨憐一雁飛南海。卻羨雙溪解北流。
高人屢解陳蕃榻。
過客難登謝(朓)樓。(難一作還)
此處別離同落葉。明朝分散敬亭秋。
涇溪南藍山下有落星潭可以卜筑
余泊石上寄何判官昌浩
藍岑竦天壁。突兀如鯨額。
奔蹙橫澄潭。勢吞落星石。
沙帶秋月明。水搖寒山碧。
佳鏡宜緩棹。清輝能留客。
恨君阻歡游。使我自驚惕。
所期俱卜筑。結茅煉金液。
早過漆林渡寄萬巨
西經大藍山。南來漆林渡。
水色倒空青。林煙橫積素。
漏流昔吞翕。沓浪競奔注。
潭落天上星。龍開水中霧。
嶢岩注公柵。(嶢 一作巉)突兀陳焦墓。
嶺峭紛上干。川明屢回顧。
因思萬夫子。解渴同瓊樹。
何日睹清光。相歡詠佳句。
游敬亭寄崔侍御
（一本作登古城望府中奉寄崔侍御）
我家敬亭下。輒繼謝公作。
相去數百年。風期宛如昨。
登高素秋月。下望青山郭。
俯視鴛鴦群。(一作府中鴻鷺群)
飲啄自鳴躍。
夫子雖蹭蹬。瑤台雪中鶴。
獨立窺浮雲。其心在寥廓。
時來顧我笑。一飯葵與藿。
世路如秋風。相逢盡蕭索。
腰間玉具劍。意許無遺諾。
(上二句一作願為經冬柏。不逐天霜落。)
壯士不可輕。相期在雲閣。
三山望金陵寄殷淑
三山懷謝(朓)。
水澹望長安。(水澹一作淥水)
蕪沒河陽縣。秋江正北看。
盧龍霜氣冷。(鳷)鵲月光寒。
耿耿憶瓊樹。天涯寄一歡。
自金陵溯流過白壁山玩月達天門寄句容王主簿
滄江溯流歸。白璧見秋月。
秋月照白璧。皓如山陰雪。
幽人停宵徵。賈客忘早發。
進帆天門山。回首牛渚沒。
川長信風來。日出宿霧歇。
故人在咫尺。新賞成胡越。
寄君青蘭花。惠好庶不絕。
寄上吳王三首
其一
淮王愛八公。攜手綠雲中。
小子忝枝葉。亦攀丹桂叢。
謬以詞賦重。而將枚馬同。
何日背淮水。東之觀土風。
其二
坐嘯廬江靜。閑聞進玉觴。
去時無一物。東壁掛胡床。
其三
英明廬江守。聲譽廣平籍。
洒掃黃金台。招邀青雲客。
客曾與天通。出入清禁中。
襄王憐宋玉。願入蘭台宮。









 
李白詩全集 卷十四
（古近體詩三十四首）
秋日魯郡堯祠亭上宴別杜補闕范侍御
我覺秋興逸。誰雲秋興悲。
山將落日去。水與晴空宜。
魯酒白玉壺。送行駐金羈。
歇鞍憩古木。解帶掛橫枝。
歌鼓川上亭。曲度神(飈)吹。
(一本無上二句，卻添 南歌憶郢客。 東囀見齊姬。清波忽澹蕩。白
雪紛逶迤。一隔范杜游。此歡忽若遺 三韻)
雲歸碧海夕。雁沒青天時。
相失各萬里。茫然空爾思。
別魯頌
誰道泰山高。下卻魯連節。
誰雲秦軍眾。摧卻魯連舌。
獨立天地間。清風洒蘭雪。
夫子還倜儻。攻文繼前烈。
錯落石上松。無為秋霜折。
贈言鏤寶刀。千歲庶不滅。
別中都明府兄
吾兄詩酒繼陶君。試宰中都天下聞。
東樓喜奉連枝會。南陌愁為落葉分。
城隅淥水明秋日。海上青山隔暮雲。
取醉不辭留夜月。雁行中斷惜離群。
夢游天姥吟留別
（一作別東魯諸公）
海客談瀛洲。煙濤微茫信難求。
越人語天姥。雲霓明滅或可睹。
天姥連天向天橫。勢拔五岳掩赤城。
天台四萬八千丈。對此欲倒東南傾。
我欲因之夢吳越。一夜飛度鏡湖月。
湖月照我影。送我至剡溪。
謝公宿處今尚在。淥水蕩漾清猿啼。
腳著謝公屐。身登青雲梯。
半壁見海日。空中聞天雞。
千岩萬轉路不定。迷花倚石忽已暝。
熊咆龍吟殷岩泉。栗深林兮驚層巔。
雲青青兮欲雨。水澹澹兮生煙。
列缺霹靂。丘巒崩摧。
洞天石扇。訇然中開。
青冥浩蕩不見底。
日月照耀金銀台。霓為衣兮風為馬。
雲之君兮紛紛而來下。
虎鼓瑟兮鸞回車。仙之人兮列如麻。
忽魂悸以魄動。恍驚起而長嗟。
惟覺時之枕席。失向來之煙霞。
世間行樂亦如此。
古來萬事東流水。別君去兮何時還。
且放白鹿青崖間。須行即騎訪名山。
安能摧眉折腰事權貴。
使我不得開心顏。
 
留別曹南群官之江南
我昔釣白龍。放龍溪水旁。
道成本欲去。揮手凌蒼蒼。
時來不關人。談笑游軒皇。
獻納少成事。歸休辭建章。
十年罷西笑。覽鏡如秋霜。
閉劍琉璃匣。煉丹紫翠房。
身佩豁落圖。腰垂虎(鞶)囊。
仙人駕彩鳳。志在窮遐荒。
戀子四五人。徘徊未翱翔。
東流送白日。驟歌蘭蕙芳。
仙宮兩無從。人間久摧藏。
范蠡說句踐。屈平去懷王。
飄飄紫霞心。(飄飄一作飄搖)
流浪憶江鄉。
愁為萬里別。復此一銜觴。
淮水帝王州。金陵繞丹陽。
樓台照海色。衣馬搖川光。
及此北望君。相思淚成行。
朝雲落夢渚。瑤草空高唐。
帝子隔洞庭。青楓滿瀟湘。
懷君路綿邈。覽古情淒涼。
登岳眺百川。杳然萬恨長。
知戀峨嵋去。(知一作卻)弄景偶騎羊。
留別于十一兄逖裴十三游塞垣
太公渭川水。李斯上蔡門。
釣周獵秦安黎元。
小魚峻兔何足言。(峻去山右加兔)
天張雲卷有時節。吾徒莫嘆羝觸藩。
于公白首大梁野。使人悵望何可論。
既知朱亥為壯士。且願束心秋毫里。
秦趙虎爭血中原。當去抱關救公子。
裴生覽千古。龍鸞炳文章。
悲吟雨雪動林木。放書輟劍思高堂。
勸爾一杯酒。拂爾裘上霜。
爾為我楚舞。吾為爾楚歌。
且探虎穴向沙漠。鳴鞭走馬凌黃河。
恥作易水別。臨歧淚滂沱。
留別王司馬嵩
魯連賣談笑。豈是顧千金。
陶朱雖相越。本有五湖心。
余亦南陽子。時為梁甫吟。
蒼山容偃蹇。白日惜頹侵。
願一佐明主。功成還舊林。
西來何所為。孤劍托知音。
鳥愛碧山遠。魚游滄海深。(滄一作江)
呼鷹過上蔡。賣畚向嵩岑。
他日閑相訪。丘中有素琴。
夜別張五
吾多張公子。別酌酣高堂。
聽歌舞銀燭。把酒輕羅裳。
橫笛弄秋月。琵琶彈陌桑。
龍泉解錦帶。為爾傾千觴。
 
魏郡別蘇明府因北游
魏都接燕趙。美女夸芙蓉。
淇水流碧玉。舟車日奔沖。
青樓夾兩岸。萬室喧歌鐘。
天下稱豪貴。游此每相逢。
(上二句一作天下稱豪游。此中每相逢。)
洛陽蘇季子。劍戟森詞鋒。
六印雖未佩。軒車若飛龍。
黃金數百鎰。白璧有幾雙。
散盡空掉臂。高歌賦還邛。
落魄乃如此。何人不相從。
遠別隔兩河。雲山杳千重。
(一作雲天滿愁容)
何時更杯酒。再得論心胸。
留別西河劉少府
秋發已種種。(秋一作我)所為竟無成。
閑傾魯壺酒。笑對劉公榮。
謂我是方朔。人間落歲星。
白衣千萬乘。何事去天庭。
君亦不得意。高歌羨鴻冥。
世人若醯雞。安可識梅生。
雖為刀筆吏。緬懷在赤城。
余亦如流萍。隨波樂休明。
自有兩少妾。雙騎駿馬行。
東山春酒綠。歸隱謝浮名。
陽別元丹丘之淮陽
吾將元夫子。異姓為天倫。
本無軒裳契。素以煙霞親。
嘗恨迫世網。銘意俱未伸。
松柏雖寒苦。羞逐桃李春。
悠悠市朝間。玉顏日緇磷。
所失重山岳。所得輕埃塵。
精魄漸蕪穢。衰老相憑因。
我有錦囊訣。可以持君身。
當餐黃金藥。去為紫陽賓。
萬事難并立。百年猶崇晨。
別爾東南去。悠悠多悲辛。
前志庶不易。遠途期所遵。
已矣歸去來。白雲飛天津。
留別廣陵諸公 （一作留別邯鄲故人）
憶昔作少年。結交趙與燕。
金羈洛駿馬。錦帶橫龍泉。
寸心無疑事。所向非徒然。
晚節覺此疏。獵精草太玄。
空名束壯士。薄俗棄高人。
中回聖明顧。揮翰凌雲煙。
騎虎不敢下。攀龍忽墮天。
還家守清真。孤潔勵秋蟬。
煉丹費火石。采藥窮山川。
臥海不關人。租稅遼東田。
乘興忽復起。棹歌溪中船。
臨醉謝葛強。山公欲倒鞭。
狂歌自此別。垂釣滄浪前。
 
廣陵贈別
玉瓶沽美酒。數里送君還。
系馬垂楊下。銜杯大道間。
天邊看綠水。海上見青山。
興罷各分袂。何須醉別顏。
感時留別從兄徐王延年從弟延陵
天籟何參差。噫然大塊吹。
玄元包橐(籥)。(包一作苞)紫氣何逶迤。
七葉運皇化。千齡光本支。
仙風生指樹。大雅歌螽斯。
諸王若鸞虯。肅穆列藩維。
哲兄錫茅土。聖代羅榮滋。(羅一作含)
九卿領徐方。七步繼陳思。
伊昔全盛日。雄豪動京師。
冠劍朝鳳闕。樓船侍龍池。
鼓鐘出朱邸。金翠照丹墀。
君王一顧盼。選色獻蛾眉。
列戟十八年。未曾輒遷移。
大臣小喑鳴。謫竄天南垂。
長沙不足舞。貝錦且成詩。
佐郡浙江西。病閑絕驅馳。
階軒日苔蘚。鳥雀噪檐幃。
時乘平肩輿。出入畏人知。
北宅聊偃憩。歡愉恤煢嫠。
羞言梁苑地。(烜)赫耀旌旗。
兄弟八九人。吳秦各分離。
太賢達機兆。豈獨慮安危。
小子謝麟閣。雁行忝肩隨。
令弟字延陵。鳳毛出天姿。
清英神仙骨。芬馥芷蘭蕤。
夢得春草句。將非惠連誰。
深心紫河車。與我特相宜。
金膏猶罔象。玉液尚磷緇。
伏枕寄賓館。宛同清漳湄。
藥物多見饋。珍羞亦兼之。
誰道溟渤深。猶言淺恩慈。
鳴蟬游子意。促織念歸期。
驕陽何太赫。(太一作火)海水爍龍龜。
百川盡凋枯。舟楫閣中逵。
策馬搖涼月。通宵出郊圻。
泣別目眷眷。傷心步遲遲。
願言保明德。王室佇清夷。
摻袂何所道。援毫投此辭。
別儲邕之剡中
借問剡中道。東南指越鄉。
舟從廣陵去。水入會稽長。
竹色溪下綠。荷花鏡里香。
辭君向天姥。拂石臥秋霜。
留別金陵諸公
海水昔飛動。三龍紛戰爭。
鐘山危波瀾。傾側駭奔鯨。
黃旗一掃蕩。割壤開吳京。
六代更霸王。遺跡見都城。
(跡一作都) (都一作空)
至今秦淮間。禮樂秀群英。
地扇鄒魯學。詩騰顏謝名。
五月金陵西。祖余白下亭。
欲尋廬峰頂。先繞漢水行。
香爐紫煙滅。瀑布落太清。
若攀星辰去。揮手緬含情。
口號 （一作口號留別金陵諸公）
食出野田美。酒臨遠水傾。
東流若未盡。應見別離情。
金陵酒肆留別
風吹柳花滿店香。(風吹一作白門)
吳姬壓酒喚客嘗。(喚一作勸，一作使)
金陵子弟來相送。
欲行不行各盡觴。
請君試問東流水。(試問一作問取)
別意與之誰短長。
金陵白下亭留別
驛亭三楊樹。正當白下門。
吳煙暝長條。漢水嚙古根。
向來送行處。回首阻笑言。
別後若見之。為余一攀翻。
別東林寺僧
東林送客處。月出白猿啼。
笑別廬山遠。何煩過虎溪。
竄夜郎于烏江留別宗十六(璟)
君家全盛日。台鼎何陸離。
斬鰲翼媧皇。煉石補天維。
一回日月顧。三入鳳凰池。
失勢青門旁。種瓜復幾時。
猶會眾賓客。(眾一作舊)三千光路歧。
皇恩雪憤懣。松柏含榮滋。
我非東床人。令姊忝齊眉。
浪跡未出世。空名動京師。
謫遭雲羅解。翻謫夜郎悲。
拙妻莫邪劍。及此二龍隨。(此一作比)
慚君湍波苦。千里遠從之。
白帝曉猿斷。黃牛過客遲。
遙瞻明月峽。西去益相思。
留別龔處士
龔子棲閑地。都無人世喧。
柳深陶令宅。竹暗辟了(彊)園。
我去黃牛峽。遙愁白帝猿。
贈君卷施草。心斷竟何言。
贈別鄭判官
竄逐勿復哀。慚君問寒灰。
浮雲本無意。吹落章華台。
遠別淚空盡。長愁心已摧。
二年吟澤畔。(二一作三)憔悴幾時回。
黃鶴樓送孟浩然之廣陵
故人西辭黃鶴樓。煙花三月下揚州。
孤帆遠影碧空盡。唯見長江天際流。
將游衡岳過漢陽雙松亭留別族弟浮屠談皓
秦欺趙氏璧。卻入邯鄲宮。
本是楚家玉。還來荊山中。
丹彩瀉滄溟。(瀉一作照)精輝凌白虹。
青蠅一相點。流落此時同。
卓絕道門秀。談玄乃支公。
延蘿結幽居。剪竹繞芳叢。
涼花拂戶牖。天籟鳴虛空。
憶我初來時。蒲萄開景風。
今茲大火落。秋葉黃梧桐。
水色夢沅湘。長沙去何窮。
寄書訪衡嶠。但與南飛鴻。
留別賈舍人至二首
其一
大梁白雲起。飄搖來南洲。
徘徊蒼梧野。十見羅浮秋。
鰲(抃)山海傾。四溟揚洪流。
意欲托孤鳳。從之摩天游。
鳳苦道路難。翱翔還昆丘。
不肯銜我去。哀鳴慚不周。
遠客謝主人。明珠難暗投。
拂拭倚天劍。西登岳陽樓。
長嘯萬里風。掃清胸中憂。
誰念劉越石。化為繞指柔。
其二
秋風吹胡霜。凋此檐下芳。
折芳怨歲晚。離別淒以傷。
謬攀青瑣賢。延我于北堂。
君為長沙客。我獨之夜郎。
勸此一杯酒。豈惟道路長。
割珠兩分贈。寸心貴不忘。
何必兒女仁。相看淚成行。
渡荊門送別
渡遠荊門外。來從楚國游。
山隨平野盡。江入大荒流。
月下飛天鏡。雲生結海樓。
仍連故鄉水。萬里送行舟。
聞李太尉大舉秦兵百萬出徵東南懦夫請纓冀申一割之用
半道病還留別金陵崔侍御十九韻
秦出天下兵。蹴踏燕趙傾。
黃河飲馬竭。赤羽連天明。
太尉杖旄鉞。雲旗繞彭城。
三軍受號令。千里肅雷霆。
函谷絕飛鳥。武關擁連營。
意在斬巨鰲。何論(鱠)長鯨。
(鱠長鯨一作鯢與鯨)
恨無左車略。多愧魯連生。
拂劍照嚴霜。雕戈(鬘)胡纓。
願雪會稽恥。將期報恩榮。
半道謝病還。無因東南徵。
亞夫未見顧。劇孟阻先行。
天奪壯士心。長吁別吳京。
金陵遇太守。倒屣相逢迎。(相一作欣)
群公咸祖餞。四座羅朝英。
初發臨滄觀。醉棲徵虜亭。
舊國見秋月。長江流寒聲。
帝車信回轉。河漢復縱橫。
孤鳳向西海。飛鴻辭北溟。
因之出寥廓。揮手謝公卿。
別韋少府
西出蒼龍門。南登白鹿原。
欲尋商山皓。猶戀漢皇恩。
水國遠行邁。仙經深討論。
洗心向溪月。清耳敬亭猿。
筑室在人境。閉門無世喧。
多君枉高駕。贈我以微言。
交乃意氣合。道因風雅存。
別離有相思。瑤瑟與金樽。
南陵別兒童入京
白酒新熟山中歸。黃雞啄黍秋正肥。
呼童烹雞酌白酒。兒女嬉笑牽人衣。
高歌取醉欲自慰。起舞落日爭光輝。
游說萬乘苦不早。著鞭跨馬涉遠道。
會稽愚婦輕買臣。余亦辭家西入秦。
仰天大笑出門去。我輩豈是蓬蒿人。
別山僧
何處名僧到水西。
乘舟弄月宿涇溪。 (舟一作杯)
平明別我上山去。手攜金策踏雲梯。
騰身轉覺三天近。舉足回看萬嶺低。
謔浪肯居支遁下。風流還與遠公齊。
此度別離何日見。相思一夜暝猿啼。
贈別王山人歸布山
王子析道論。微言破秋毫。
還歸布山隱。興入天雲高。
爾去安可遲。瑤草恐衰歇。
我心亦懷歸。屢夢松上月。
傲然遂獨往。長嘯開岩扉。
林壑久已蕪。石道生薔薇。
願言弄笙鶴。歲晚來相依。
江夏別宋之悌
楚水清若空。遙將碧海通。
人分千里外。興在一杯中。
谷鳥吟晴日。江猿嘯晚風。
平生不下淚。于此泣無窮。









 
李白詩全集 卷十五
（古近體詩二十一首）
南陽送客
斗酒勿為薄。寸心貴不忘。
坐惜故人去。偏令游子傷。
離顏怨芳草。春思結垂楊。
揮手再三別。臨歧空斷腸。
送張舍人之江東
張翰江東去。正值秋風時。
天清一雁遠。海闊孤帆遲。
白日行欲暮。滄波杳難期。
吳洲如見月。千里幸相思。
送王屋山人魏萬還王屋 并序
 王屋山人魏萬。雲自嵩宋沿吳相訪。數千里不遇。乘興游台越。
經永嘉。觀謝公石門。後于廣陵相見。美其愛文好古。浪跡方外。因
述其行而贈是詩。
仙人東方生。浩蕩弄雲海。
沛然乘天游。獨往失所在。
(上四句一作 東方不辭家 。獨訪紫泥海。時人少相逢。往往失所在。)
魏侯繼大名。本家聊攝城。
卷舒入元化。跡與古賢并。
十三弄文史。揮筆如振綺。
辯折田巴生。心齊魯連子。
西涉清洛源。頗驚人世喧。
采秀臥王屋。因窺洞天門。
(朅)來游嵩峰。羽客何雙雙。
朝攜月光子。暮宿玉女窗。
鬼谷上窈窕。龍潭下奔(潀)。
東浮汴河水。訪我三千里。
逸興滿吳雲。飄搖浙江汜。
揮手杭越間。樟亭望潮還。
濤卷海門石。雲橫天際山。
白馬走素車。雷奔駭心顏。
遙聞會稽美。且渡耶溪水。
(且渡一作一弄)
萬壑與千岩。崢嶸鏡湖里。
秀色不可名。清輝滿江城。
人游月邊去。舟在空中行。
此中久延佇。入剡尋王許。
笑讀曹娥碑。沉吟黃絹語。
天台連四明。日入向國清。
五峰轉月色。百里行松聲。
靈溪恣沿越。華頂殊超忽。
石梁橫青天。側足履半月。
忽然思永嘉。不憚海路賒。
掛席歷海嶠。回瞻赤城霞。
赤城漸微沒。孤嶼前(嶢)屼。
水續萬古流。亭空千霜月。(霜一作山)
縉雲川谷難。石門最可觀。
瀑布掛北斗。莫窮此水端。
噴壁洒素雪。空蒙生晝寒。
卻思惡溪去。(思一作尋)寧懼惡溪惡。
咆哮七十灘。水石相噴薄。
路創李北海。岩開謝康樂。
松風和猿聲。搜索連洞壑。
徑出梅花橋。雙溪納歸潮。
落帆金華岸。赤松若可招。
沈約八詠樓。城西孤(岧)(嶢)。
(岧)(嶢)四荒外。曠望群川會。
雲卷天地開。波連浙西大。
亂流新安口。北指嚴光瀨。
釣台碧雲中。邈與蒼嶺對。
稍稍來吳都。徘徊上姑蘇。
煙綿橫九疑。漭蕩見五湖。
目極心更遠。悲歌但長吁。
回橈楚江濱。揮策揚子津。
身著日本裘。昂藏出風塵。
五月造我語。知非(佁)(儗)人。
相逢樂無限。水石日在眼。
徒干五諸侯。不致百金產。(百一作千)
吾友揚子雲。弦歌播清芬。
雖為江寧宰。好與山公群。
乘興但一行。且知我愛君。
君來幾何時。仙台應有期。
東窗綠玉樹。定長三五枝。
至今天壇人。當笑爾歸遲。
我苦惜遠別。茫然使心悲。
黃河若不斷。白首長相思。
送當涂趙少府赴長蘆
我來揚都市。送客回輕(舠)。
因夸楚太子。便睹廣陵濤。
仙尉趙家玉。英風凌四豪。
維舟至長蘆。目送煙雲高。
搖扇對酒樓。持袂把蟹螯。
前途儻相思。登岳一長謠。
送友人尋越中山水
聞道稽山去。偏宜謝客才。
千岩泉洒落。萬壑樹縈回。
東海橫秦望。西陵繞越台。
湖清霜鏡曉。濤白雪山來。
八月枚乘筆。三吳張翰杯。
此中多逸興。早晚向天台。
送族弟凝之滁求婚崔氏
與爾情不淺。忘筌已得魚。
玉台掛寶鏡。持此意何如。
坦腹東床下。由來志氣疏。
遙知向前路。擲果定盈車。
送友人游梅湖
送君游梅湖。應見梅花發。
有使寄我來。無令紅芳歇。
暫行新林浦。定醉金陵月。
莫惜一雁書。音塵坐胡越。
送崔十二游天竺寺
還聞天竺寺。夢想懷東越。
每年海樹霜。桂子落秋月。
送君游此地。已屬流芳歇。
待我來歲行。相隨浮溟渤。
送楊山人歸天台
客有思天台。東行路超忽。
濤落浙江秋。沙明浦陽月。
今游方厭楚。昨夢先歸越。
且盡秉燭歡。無辭凌晨發。
我家小阮賢。剖竹赤城邊。
詩人多見重。官燭未曾燃。
興引登山屐。情催泛海船。
石橋如可度。攜手弄雲煙。
送溫處士歸黃山白鵝峰舊居
黃山四千仞。三十二蓮峰。
丹崖夾石柱。菡萏金芙蓉。
伊昔升絕頂。下窺天目松。
仙人煉玉處。羽化留余蹤。
亦聞溫伯雪。獨往今相逢。
采秀辭五岳。攀岩歷萬重。
歸休白鵝嶺。渴飲丹砂井。
鳳吹我時來。雲車爾當整。
去去陵陽東。行行芳桂叢。
回溪十六度。碧嶂盡晴空。
他日還相訪。乘橋躡彩虹。
送方士趙叟之東平
長桑曉洞視。五臟無全牛。
趙叟得秘訣。還從方士游。
西過獲麟台。為我吊孔丘。
念別復懷古。潸然空淚流。
送韓准裴政孔巢父還山
獵客張兔(罝)。不能掛龍虎。
所以青雲人。高歌在岩戶。(高一作浩)
韓生信英彥。裴子含清真。
孔侯復秀出。俱與雲霞親。
峻節凌遠松。同衾臥盤石。
斧冰嗽寒泉。三子同二屐。
時時或乘興。往往雲無心。
出山揖牧伯。長嘯輕衣簪。
昨宵夢里還。雲弄竹溪月。
今晨魯東門。帳飲與君別。
雲崖滑去馬。蘿徑迷歸人。
相思若煙草。歷亂無冬春。
送楊少府赴選
大國置衡鏡。准平天地心。
群賢無邪人。朗鑒窮情深。
吾君詠南風。兗冕彈鳴琴。
時泰多美士。(美一作英)京國會纓簪。
山苗落澗底。幽松出高岑。
夫子有盛才。主司得球琳。
流水非鄭曲。前行遇知音。
衣工剪綺繡。一誤傷千金。
何惜刀尺余。不裁寒女衾。
我非彈冠者。感別但開襟。
空谷無白駒。賢人豈悲吟。
大道安棄物。時來或招尋。
爾見山吏部。當應無陸沉。
 
對雪奉餞任城六父秩滿歸京
龍虎謝鞭策。(鵷)鸞不司晨。
君看海上鶴。何似籠中鶉。
獨用天地心。浮雲乃吾身。
雖將簪組狎。若與煙霞親。
季父有英風。白眉超常倫。
一官即夢寐。脫屐歸西秦。
竇公敞華筵。墨客盡來臻。
燕歌落胡雁。郢曲回陽春。
徵馬百度嘶。游車動行塵。
躊躇未忍去。戀此四座人。
餞離駐高駕。惜別空殷勤。
何時竹林下。更與步兵鄰。
魯郡堯祠送吳五之琅琊
堯沒三千歲。青松古廟存。
送行奠桂酒。拜舞清心魂。
日色促歸人。連歌倒芳樽。
馬嘶俱醉起。分手更何言。
魯郡堯祠送竇明府薄華還西京 時久病初起作
朝策犁眉(騧)。 舉鞭力不堪。
強扶愁疾向何處。
角巾微服堯祠南。(服一作步)
長楊掃地不見日。石門噴作金沙潭。
笑夸故人指絕境。山光水色青于藍。
廟中往往來擊鼓。堯本無心爾何苦。
門前長跪雙石人。有女如花日歌舞。
銀鞍繡轂往復回。
簸林蹶石鳴風雷。(蹶一作冰)
遠煙空翠時明滅。白鷗歷亂長飛雪。
紅泥亭子赤闌干。碧流環轉青錦湍。
深沉百丈洞海底。那知不有蛟龍蟠。
君不見綠珠潭水流東海。
綠珠紅粉沉光彩。綠珠樓下花滿園。
今日曾無一枝在。昨夜秋聲閶闔來。
洞庭木落騷人哀。遂將三五少年輩。
登高遠望形神開。生前一笑輕九鼎。
魏武何悲銅雀台。我歌白雲倚窗牖。
爾聞其聲但揮手。長風吹月渡海來。
遙勸仙人一杯酒。酒中樂酣宵向分。
舉觴酹堯堯可聞。
何不令皋繇擁彗橫八極。
直上青天掃浮雲。(掃一作揮)
高陽小飲真瑣瑣。山公酩酊何如我。
竹林七子去道賒。蘭亭雄筆安足夸。
堯祠笑殺五湖水。至今憔悴空荷花。
爾向西秦我東越。暫向瀛洲訪金闕。
藍田太白若可期。為余掃洒石上月。
金鄉送韋八之西京
客自長安來。還歸長安去。
狂風吹我心。西掛咸陽樹。
此情不可道。此別何時遇。
望望不見君。連山起煙霧。
送薛九被讒去魯
宋人不辨玉。魯賤東家丘。
我笑薛夫子。胡為兩地游。
黃金消眾口。白璧竟難投。
梧桐生蒺藜。綠竹乏佳實。
鳳凰宿誰家。遂與群雞匹。
田家養老馬。窮士歸其門。
蛾眉笑(躄)者。賓客去平原。
卻斬美人首。三千還駿奔。
毛公一挺劍。楚趙兩相存。
孟嘗習狡兔。三窟賴馮諼。
信陵奪兵符。為用侯生言。
春申一何愚。刎首為李園。
賢哉四公子。撫掌黃泉里。
借問笑何人。笑人不好士。
爾去且勿喧。桃李竟何言。
沙丘無漂母。誰肯飯王孫。
單父東樓秋夜送族弟沈之秦 時凝弟在席
爾從咸陽來。問我何勞苦。
沐猴而冠不足言。身騎土牛滯東魯。
沈弟欲行凝弟留。孤飛一雁秦雲秋。
坐來黃葉落四五。北斗已掛西城樓。
絲桐感人弦亦絕。滿堂送君皆惜別。
卷帘見月清興來。疑是山陰夜中雪。
明日斗酒別。惆悵清路塵。
遙望長安日。不見長安人。
長安宮闕九天上。此地曾經為近臣。
一朝復一朝。發白心不改。
屈原憔悴滯江潭。亭伯流離放遼海。
折翮翻飛隨轉蓬。聞弦墜虛下霜空。
聖朝久棄青雲士。他日誰憐張長公。
送族弟凝至晏(堌) 單父三十里
雪滿原野白。 戎裝出盤游。
揮鞭布獵騎。 四顧登高丘。
兔起馬足間。 蒼鷹下平疇。
喧呼相馳逐。 取樂銷人憂。
舍此戒禽荒。 微聲列齊謳。
鳴雞發晏(堌)。 別雁驚淶溝。
西行有東音。 寄與長河流。
魯城北郭曲腰桑下送張子還嵩陽
送別枯桑下。 凋葉落半空。
我行懵道遠。 爾獨知天風。
誰念張仲蔚。 還依蒿與蓬。
何時一杯酒。 更與李膺同。







 
李白詩全集 卷十六
（古近體詩四十四首）
送魯郡劉長史遷弘農長史
魯國一杯水。難容橫海鱗。
仲尼且不敬。況乃尋常人。
白玉換斗粟。黃金買尺薪。
閉門木葉下。始覺秋非春。
聞君向西遷。地即鼎湖鄰。
寶鏡匣蒼蘚。丹經埋素塵。
軒後上天時。攀龍遺小臣。
及此留惠愛。庶幾風化淳。
魯縞如白煙。五縑不成束。
臨行贈貧交。一尺重山岳。
相國齊晏子。贈行不及言。
托陰當樹李。忘憂當樹萱。
他日見張祿。綈袍懷舊恩。
送族弟單父主簿凝攝宋城主簿至郭南月橋
卻回棲霞山留飲贈之
吾家青萍劍。操割有余閑。
往來糾二邑。此去何時還。
鞍馬月橋南。光輝歧路間。
賢豪相追餞。卻到棲霞山。
群花散芳園。斗酒開離顏。
樂酣相顧起。徵馬無由攀。
魯郡東石門送杜二甫
醉別復幾日。登臨遍池台。
何時石門路。重有金樽開。
秋波落泗水。海色明徂徠。
飛蓬各自遠。且盡手中杯。
魯郡堯祠送張十四游河北
猛虎伏尺草。雖藏難蔽身。
有如張公子。骯臟在風塵。
豈無橫腰劍。屈彼淮陰人。
擊筑向北燕。燕歌易水濱。
歸來泰山上。當與爾為鄰。
杭州送裴大澤赴廬州長史
西江天柱遠。東越海門深。
去割慈親戀。行憂報國心。
好風吹落日。流水引長吟。
五月披裘者。應知不取金。
灞陵行送別
送君灞陵亭。灞水流浩浩。
上有無花之古樹。
下有傷心之春草。
我向秦人問路歧。
雲是王粲南登之古道。
古道連綿走西京。
紫闕落日浮雲生。(闕一作關)
正當今夕斷腸處。
驪歌愁絕不忍聽。(驪歌一作黃鸝)
送賀監歸四明應制
久辭榮祿遂初衣。曾向長生說息機。
真訣自從茅氏得。
恩波寧阻洞庭歸。(寧阻一作應許)
瑤台含霧星辰滿。仙嶠浮空島嶼微。
借問欲棲珠樹鶴。何年卻向帝城飛。
送竇司馬貶宜春
天馬白銀鞍。親承明主歡。
斗雞金宮里。射雁碧雲端。
堂上羅中貴。歌鐘清夜闌。
何言謫南國。拂劍坐長嘆。
趙璧為誰點。隋珠枉被彈。
聖朝多雨露。莫厭此行難。
送羽林陶將軍
將軍出使擁樓船。江上旌旗拂紫煙。
萬里橫戈探虎穴。三杯拔劍舞龍泉。
莫道詞人無膽氣。臨行將贈繞朝鞭。
送程劉二侍郎兼獨孤判官赴安西幕府
安西幕府多才雄。喧喧惟道三數公。
繡衣貂裘明積雪。飛書走檄如飄風。
朝辭明主出紫宮。銀鞍送別金城空。
天外飛霜下蔥海。火旗雲馬生光彩。
胡塞清塵幾日歸。漢家草綠遙相待。
送侄良攜二妓赴會稽戲有此贈
攜妓東山去。春光半道催。
遙看若桃李。雙入鏡中開。
送賀賓客歸越
鏡湖流水漾清波。狂客歸舟逸興多。
山陰道士如相見。應寫黃庭換白鵝。
送張遙之壽陽幕府
壽陽信天險。天險橫荊關。
苻堅百萬眾。遙阻八公山。
不假筑長城。大賢在其間。
戰夫若熊虎。破敵有余閑。
張子勇且英。少輕衛霍孱。
投軀紫髯將。千里望風顏。
勖爾效才略。功成衣錦還。
送裴十八圖南歸嵩山二首
其一
何處可為別。長安青綺門。
胡姬招素手。延客醉金樽。(延一作留)
臨當上馬時。我獨與君言。
風吹芳蘭折。日沒鳥雀喧。
舉手指飛鴻。此情難具論。
同歸無早晚。(頴)水有清源。
其二
君思(頴)水綠。忽復歸嵩岑。
歸時莫洗耳。為我洗其心。
洗心得真情。洗耳徒買名。
謝公終一起。相與濟蒼生。
同王昌齡送族弟襄歸桂陽二首
（一作同王昌齡崔國輔送李舟歸郴州）
 
其一
秦地見碧草。楚謠對清樽。
把酒爾何思。鷓鴣啼南園。
余欲羅浮隱。猶懷明主恩。
躊躇紫宮戀。孤負滄洲言。
終然無心雲。海上同飛翻。
相期乃不淺。幽桂有芳根。
其二
爾家何在瀟湘川。青莎白石長沙邊。
昨夢江花照江日。(日一作月)
幾枝正發東窗前。
覺來欲往心悠然。魂隨越鳥飛南天。
秦雲連山海相接。桂水橫煙不可涉。
送君此去令人愁。風帆茫茫隔河洲。
春潭瓊草綠可折。西寄長安明月樓。
送外甥鄭灌從軍三首
其一
六博爭雄好彩來。金盤一擲萬人開。
丈夫睹命報天子。當斬胡頭衣錦回。
其二
丈八蛇矛出隴西。彎弧拂箭白猿啼。
破胡必用龍韜策。積甲應將熊耳齊。
其三
月蝕西方破敵時。及瓜歸日未應遲。
斬胡血變黃河水。梟首當懸白鵲旗。
送于十八應四子舉落第還嵩山
吾祖吹橐(籥)。天人信森羅。
歸根復太素。群動熙元和。
炎炎四真人。(摛)辯若濤波。
交流無時寂。楊墨日成科。
夫子聞洛誦。夸才才固多。
為金好踴躍。久客方蹉跎。
道可束賣之。五寶溢山河。
勸君還嵩丘。開酌盼庭柯。
三花如未落。乘興一來過。
送別
尋陽五溪水。沿洄直入巫山里。
勝境由來人共傳。君到南中自稱美。
送君別有八月秋。颯颯蘆花復益愁。
雲帆望遠不相見。日暮長江空自流。
送族弟綰從軍安西
漢家兵馬乘北風。鼓行而西破犬戎。
爾隨漢將出門去。剪虜若草收奇功。
君王按劍望邊色。(色一作邑)
旄頭已落胡天空。
匈奴系頸數應盡。明年應入蒲萄宮。
送梁公昌從信安北徵
入幕推英選。捐書事遠戎。
高談百戰朮。郁作萬夫雄。
起舞蓮花劍。行歌明月弓。
將飛天地陣。兵出塞垣通。
祖席留丹景。徵麾拂彩虹。
旋應獻凱入。麟閣佇深功。
送白利從金吾董將軍西徵
西羌延國討。白起佐軍威。
劍決浮雲氣。弓彎明月輝。
馬行邊草綠。旌卷曙霜飛。(旌一作旗)
抗手凜相顧。寒風生鐵衣。
送張秀才從軍
六駁食猛虎。恥從駑馬群。
一朝長鳴去。矯若龍行雲。
壯士懷遠略。志存解世紛。
周粟猶不顧。齊(珪)安肯分。
抱劍辭高堂。將投崔冠軍。
長策掃河洛。寧親歸汝墳。
當令千古後。麟閣著奇勛。
送崔度還吳 度故人禮部員外國輔之子
幽燕沙雪地。萬里盡黃雲。
朝吹歸秋雁。南飛日幾群。
中有孤鳳雛。哀鳴九天聞。
我乃重此鳥。彩章五色分。
胡為雜凡禽。雞騖輕賤君。
舉手捧爾足。疾心若火焚。
拂羽淚滿面。送之吳江(濆)。
去影忽不見。躊躇日將曛。
送祝八之江東賦得浣紗石
西施越溪女。明艷光雲海。
未入吳王宮殿時。 (未一作來)
浣紗古石今猶在。 (古一作故)
桃李新開映古查。
菖蒲猶短出平沙。
昔時紅粉照流水。(粉一作顏)
今日青苔覆落花。
君去西秦適東越。
碧山青江幾超忽。
若到天涯思故人。
浣紗石上窺明月。
送侯十一
朱亥已擊晉。侯嬴尚隱身。
時無魏公子。豈貴抱關人。
余亦不火食。游梁同在陳。
空余湛盧劍。贈爾托交親。
魯中送二從弟赴舉之西京
（一作送族弟(鍠) ）
魯客向西笑。君門若夢中。
霜凋逐臣發。日憶明光宮。
復羨二龍去。才華冠世雄。
平衢聘高足。逸翰凌長風。
舞袖拂秋月。歌筵聞早鴻。
送君日千里。良會何由同。
奉餞高尊師如貴道士傳道(籙)畢歸北海
道隱不可見。靈書藏洞天。
吾師四萬劫。歷世遞相傳。
別杖留青竹。行歌躡紫煙。
離心無遠近。長在玉京懸。
金陵送張十一再游東吳
張翰黃花句。風流五百年。
誰人今繼作。夫子世稱賢。
再動游吳棹。還浮入海船。
春光白門柳。霞色赤城天。
去國難為別。思歸各未旋。
空余賈生淚。相顧共淒然。
送紀秀才游越
海水不滿眼。觀濤難稱心。
即知蓬萊石。卻是巨鰲簪。
送爾游華頂。令余發舄吟。
仙人居射的。道士住山陰。
禹穴尋溪入。雲門隔嶺深。
綠蘿秋月夜。相憶在鳴琴。
送長沙陳太守二首
其一
長沙陳太守。逸氣凌青松。
英主賜五馬。本是天池龍。
湘水回九曲。衡山望五峰。
榮君按節去。不及遠相從。
其二
七郡長沙國。南連湘水濱。
定王垂舞袖。(定一作吳)地窄不回身。
莫小二千石。當安遠俗人。
洞庭鄉路遠。遙羨錦衣春。
送楊燕之東魯
關西楊伯起。漢日舊稱賢。
四代三公族。(三一作五)清風播人天。
夫子華陰居。開門對玉蓮。
何事歷衡霍。雲帆今始還。
君坐稍解顏。為君歌此篇。
我固侯門士。謬登聖主筵。
一辭金華殿。蹭蹬長江邊。
二子魯門東。別來已經年。
因君此中去。不覺淚如泉。
送蔡山人
我本不棄世。世人自棄我。
一乘無倪舟。八極縱遠舵。
燕客期躍馬。唐生安敢譏。
采珠勿驚龍。大道可暗歸。
故山有松月。遲爾玩清暉。
送蕭三十一之魯中兼問稚子伯禽
六月南風吹白沙。吳牛喘月氣成霞。
水國郁蒸不可處。(郁一作歊)
時炎道遠無行車。
夫子如何涉江路。雲帆裊裊金陵去。
高堂倚門望伯魚。魯中正是趨庭處。
我家寄在沙丘旁。三年不歸空斷腸。
君行既識伯禽子。應駕小車騎白羊。
送楊山人歸嵩山
我有萬古宅。嵩陽玉女峰。
長留一片月。掛在東溪松。
爾去掇仙草。菖蒲花紫茸。
(上二句一作君行到此峰。餐霞駐衰容。)
歲晚或相訪。青天騎白龍。
送殷淑三首
其一
海水不可解。連江夜為潮。
俄然浦嶼闊。岸去酒船遙。
惜別耐取醉。鳴榔且長謠。
天明爾當去。應便有風飄。
其二
白鷺洲前月。天明送客回。
青龍山後日。早出海雲來。
流水無情去。徵帆逐吹開。
相看不忍別。更進手中杯。
其三
痛飲龍筇下。燈青月復寒。
醉歌驚白鷺。半夜起沙灘。
送岑徵君歸鳴皋山
岑公相門子。雅望歸安石。
奕世皆夔龍。中台竟三拆。
至人達機兆。高揖九州伯。
奈何天地間。而作隱淪客。
貴道能全真。(能一作皆)
潛輝臥幽鄰。(鄰一作鱗)
探元入(窅)默。觀化游無垠。
光武有天下。嚴陵為故人。
雖登洛陽殿。不屈巢由身。
余亦謝明主。今稱偃蹇臣。
登高覽萬古。思與廣成鄰。
蹈海寧受賞。還山非問津。
西來一搖扇。(西來一作終期)
共拂元規塵。
送范山人歸泰山
魯客抱白鶴。(鶴一作雞)
別余往泰山。
初行若片雲。(雲一作雪)
杳在青崖間。
高高至天門。
日觀近可攀。(日觀一作海日)
雲山望不及。此去何時還。
李白詩全集 卷十七
（古近體詩三十三首）
送韓侍御之廣德
昔日繡衣何足榮。今宵貰酒與君傾。
暫就東山賒月色。酣歌一夜送泉明。
送通禪師還南陵隱靜寺
我聞隱靜寺。山水多奇蹤。
岩種朗公橘。門深杯渡松。
道人制猛虎。振錫還孤峰。
他日南陵下。相期谷口逢。
送友人
青山橫北郭。白水繞東城。
此地一為別。孤蓬萬里徵。
浮雲游子意。落日故人情。
揮手自茲去。蕭蕭班馬鳴。
 
送別
斗酒渭城邊。壚頭醉不眠。
梨花千樹雪。楊葉萬條煙。
惜別傾壺醑。臨分贈馬鞭。
看君(頴)上去。新月到應圓。
江上送女道士褚三清游南岳
吳江女道士。頭戴蓮花巾。
霓衣不濕雨。(衣一作裳)特異陽台雲。
足下遠游履。凌波生素塵。
尋仙向南岳。應見魏夫人。
送友人入蜀
見說蠶叢路。崎嶇不易行。
山從人面起。雲傍馬頭生。
芳樹籠秦棧。春流繞蜀城。
升沉應已定。不必問君平。
 
送李青歸華陽川
伯陽仙家子。容色如青春。
日月秘靈洞。雲霞辭世人。
化心養精魄。隱幾(窅)天真。
莫作千年別。歸來城郭新。
送舍弟
吾家白額駒。(額一作馬)遠別臨東道。
他日相思一夢君。應得池塘生春草。
送別 得書字
水色南天遠。舟行若在虛。
遷人發佳興。吾子訪閑居。
日落看歸鳥。潭澄羨躍魚。(羨一作憐)
聖朝思賈誼。應降紫泥書。
送鞠十少府
試發清秋興。因為吳會吟。
碧雲斂海色。流水折江心。
我有延陵劍。君無陸賈金。
艱難此為別。惆悵一何深。
送張秀才謁高中丞 并序
 余時系潯陽獄中。正讀留侯傳。秀才張孟熊蘊滅 胡之策。將之
廣陵。謁高中丞。余嘉子房之風。感激于斯人。因作是詩送之。
秦帝淪玉鏡。(一作六雄滅金虎)
留侯降氛氳。
感激黃石老。經過滄海君。
壯士揮金槌。報仇六國聞。
智勇冠終古。蕭陳難與群。
兩龍爭斗時。天地動風雲。
酒酣舞長劍。(酒酣一作縱橫)
倉卒解漢紛。
宇宙初倒懸。鴻溝勢將分。
英謀信奇絕。夫子揚清芬。
(上二句一作夫子稱卓絕。超然繼清芬。)
胡月入紫微。三光亂天文。
高公鎮淮海。談笑卻妖氛。
采爾幕中畫。戡難光殊勛。
我無燕霜感。玉石俱燒焚。
但洒一行淚。臨歧竟何雲。
潯陽送弟昌峒鄱陽司馬作
桑落洲渚連。滄江無雲煙。
潯陽非剡水。忽見子猷船。
飄然欲相近。來遲杳若仙。
人乘海上月。帆落湖中天。
一睹無二諾。朝歡更勝昨。
爾則吾惠連。吾非爾康樂。
朱紱白銀章。上官佐鄱陽。
松門拂中道。石鏡回清光。
搖扇及千越。水亭風氣涼。
與爾期此亭。期在秋月滿。
時過或未來。兩鄉心已斷。
吳山對楚岸。彭蠡當中州。
相思定如此。有窮盡年愁。
 
餞校書叔云
少年費白日。歌笑矜朱顏。
不知忽已老。喜見春風還。
惜別且為歡。徘徊桃李間。
看花飲美酒。聽鳥臨晴山。
向晚竹林寂。無人空閉關。
送王孝廉覲省
彭蠡將天合。姑蘇在日邊。
寧親候海色。欲動孝廉船。
窈窕晴江轉。參差遠岫連。
相思無晝夜。東泣似長川。
同吳王送杜秀芝赴舉入京
秀才何翩翩。王許回也賢。
暫別廬江守。將游京兆天。
秋山宜落日。秀水出寒煙。
欲折一枝桂。還來雁沼前。
 
洞庭醉後送絳州呂使君果流澧州
(果一作杲）
昔別若夢中。天涯忽相逢。
洞庭破秋月。縱酒開愁容。
贈劍刻玉字。延平兩蛟龍。
送君不盡意。書及雁回峰。
與諸公送陳郎將歸衡陽 并序
 仲尼旅人。文王明夷。苟非其時。聖賢低眉。況仆之不肖者。而
遷逐枯槁。固非其宜。朝心不開。暮發盡白。而登高送遠。使人增愁。
陳郎將義風凜然。英思逸發。來下曹城之榻。去邀才子之詩。動清興
于中流。泛素波而徑去。諸公仰望不及連章祖之序。慚起予輒冠名賢
之首。作者嗤我乃為撫掌之資乎。
衡山蒼蒼入紫冥。下看南極老人星。
回飈吹散五峰雪。往往飛花落洞庭。
氣清岳秀有如此。郎將一家拖金紫。
門前食客亂浮雲。世人皆比孟嘗君。
江上送行無白璧。臨歧惆悵若為分。
送趙判官赴黔府中丞叔幕
廓落青雲心。交結黃金盡。
富貴翻相忘。令人忽自哂。
蹭蹬鬢毛斑。盛時難再還。
巨源咄石生。何事馬蹄間。
綠蘿長不厭。卻欲還東山。
君為魯曾子。拜揖高堂里。
叔繼趙平原。偏承明主恩。
風霜推獨坐。旌節鎮雄藩。
虎士秉金鉞。蛾眉開玉樽。
才高幕下去。義重林中言。
水宿五溪月。霜啼三峽猿。
東風春草綠。江上候歸軒。
送陸判官往琵琶峽
水國秋風夜。殊非遠別時。
長安如夢里。何日是歸期。
 
送梁四歸東平
玉壺挈美酒。送別強為歡。
大火南星月。長郊北路難。
殷王期負鼎。汶水起垂竿。
莫學東山臥。參差老謝安。
江夏送友人
雪點翠雲裘。送君黃鶴樓。
黃鶴振玉羽。西飛帝王州。
鳳無琅(玕)實。何以贈遠游。
徘徊相顧影。淚下漢江流。
送郗昂謫巴中
瑤草寒不死。移植滄江濱。
東風洒雨露。會入天地春。(地一作池)
予若洞庭葉。隨波送逐臣。
思歸未可得。書此謝情人。
 
江夏送張丞
欲別心不忍。臨行情更親。
酒傾無限月。客醉幾重春。
藉草依流水。攀花贈遠人。
送君從此去。回首泣迷津。
賦得白鷺鷥送宋少府入三峽
白鷺拳一足。月明秋水寒。
人驚遠飛去。直向使君灘。
送二季之江東
初發強中作。題詩與惠連。
多慚一日長。不及二龍賢。
西塞當中路。南風欲進船。
雲峰出遠海。帆影掛清川。
禹穴藏書地。匡山種杏田。
此行俱有適。遲爾早歸旋。
 
江西送友人之羅浮
桂水分五嶺。衡山朝九疑。
鄉關渺安西。流浪將何之。
素色愁明湖。秋渚晦寒姿。
疇昔紫芳意。已過黃發期。
君王縱疏散。雲壑借巢夷。
爾去之羅浮。我還憩峨嵋。
中闊道萬里。霞月遙相思。
如尋楚狂子。瓊樹有芳枝。
宣州謝(朓)樓餞別校書叔雲
（一作倍侍御叔華登樓歌）
棄我去者昨日之日不可留。
亂我心者今日之日多煩憂。
長風萬里送秋雁。對此可以酣高樓。
蓬萊文章建安骨。中間小謝又清發。
俱懷逸興壯思飛。欲上青天覽日月。
抽刀斷水水更流。
舉杯消愁愁更愁。（更一作復）
人生在世不稱意。(人生一作男兒)
明朝散發弄扁舟。
(散發弄扁舟一作舉棹還滄洲)
宣城送劉副使入秦
君即劉越石。雄豪冠當時。
淒清橫吹曲。慷慨扶風詞。
虎嘯俟騰躍。雞鳴遭亂離。
千金市駿馬。萬里逐王師。
結交樓煩將。侍從羽林兒。
統兵捍吳越。豺虎不敢窺。
大勛竟莫敘。已過秋風吹。
秉鉞有季公。凜然負英姿。
寄深且戎幕。望重必台司。
感激一然諾。縱橫兩無疑。
伏奏歸北闕。鳴騶忽西馳。
列將咸出祖。英僚惜分離。
斗酒滿四筵。歌嘯宛溪湄。
君攜東山妓。我詠北門詩。
貴賤交不易。恐傷中園葵。
昔贈紫騮駒。今傾白玉卮。
同歡萬斛酒。未足解相思。
此別又千里。(一作此外別千里)
秦吳渺天涯。
月明關山苦。水劇隴頭悲。
借問幾時還。春風入黃池。
無令長相憶。折斷綠楊枝。
涇川送族弟(錞)
涇川三百里。若耶羞見之。
錦石照碧山。兩邊白鷺鷥。
佳境千萬曲。客行無歇時。
上有琴高水。下有陵陽祠。
仙人不見我。明月空相知。
問我何事來。盧敖結幽期。
蓬山振雄筆。繡服揮清詞。
江湖發秀色。草木含榮滋。
置酒送惠連。吾家稱白眉。
愧無海嶠作。敢闕河梁詩。
見爾復幾朝。俄然告將離。
中流漾彩(鷁)。列岸叢金羈。
嘆息蒼梧鳳。分棲瓊樹枝。
清晨各飛去。飄落天南垂。
望極落日盡。秋深暝猿悲。
寄情與流水。但有長相思。
五松山送殷淑
秀色發江左。風流奈若何。
仲文了不還。獨立揚清波。
載酒五松山。頹然白雲歌。
中天度落月。萬里遙相過。
撫酒惜此月。流光畏蹉跎。
明日別離去。連峰郁嵯峨。
送崔氏昆季之金陵
（一作秋夜崔八丈水亭送別）
放歌倚東樓。(放一作吳)行子期曉發。
秋風渡江來。吹落山上月。
主人出美酒。滅燭延清光。
二崔向金陵。安得不盡觴。
水客弄歸棹。雲帆卷輕霜。
扁舟敬亭下。五兩先飄揚。
峽石入水花。碧流日更長。
思君無歲月。西笑阻河梁。
登黃山凌(歊)台送族弟 溧陽尉濟充泛舟赴華陰
鸞乃鳳之族。翱翔紫雲霓。
文章輝五色。雙在瓊樹棲。
一朝各飛去。鳳與鸞俱啼。
炎赫五月中。朱曦爍河堤。
爾從泛舟役。使我心魂淒。
秦地無碧草。南雲喧鼓鼙。
君王減玉膳。早起思鳴雞。
漕引救關輔。疲人免涂泥。
宰相作霖雨。農夫得耕犁。
靜者伏草間。群才滿金閨。
空手無壯士。窮居使人低。
送君登黃山。長嘯倚天梯。(倚一作上)
小舟若鳧雁。大舟若鯨鯢。
開帆散長風。舒卷與雲齊。
日入牛渚晦。蒼然夕煙迷。
相思定何許。(定一作在) (許一作所)
杳在洛陽西。
送儲邕之武昌
黃鶴西樓月。(西一作高)長江萬里情。
春風三十度。空憶武昌城。
送爾難為別。銜杯惜未傾。
湖連張樂地。山逐泛舟行。
諾為楚人重。詩傳謝(朓)清。
滄浪吾有曲。寄入棹歌聲。

 
李白詩全集 卷十八
（古近體詩三十二首）
酬談少府
一尉居倏忽。梅生有仙骨。
三事或可羞。匈奴哂千秋。
壯士屈黃綬。浪跡寄滄洲。
昨觀荊峴作。如從雲漢游。
老夫當暮矣。蹀足懼驊騮。
酬宇文少府見贈桃竹書筒
桃竹書筒綺繡文。良工巧妙稱絕群。
靈心圓映三江月。彩質疊成五色雲。
中藏寶訣峨嵋去。千里提攜長憶君。
五月東魯行答汶上君（君一作翁）
五月梅始黃。(始一作子)蠶凋桑柘空。
魯人重織作。機杼鳴帘櫳。
顧余不及仕。學劍來山東。
舉鞭訪前途。獲笑汶上翁。
下愚忽壯士。未足論窮通。
我以一箭書。能取聊城功。
終然不受賞。羞與時人同。
西歸去直道。落日昏陰虹。
此去爾勿言。(此一作我)甘心為轉蓬。
早秋單父南樓酬竇公衡
白露見日滅。紅顏隨霜凋。
別君若俯仰。春芳辭秋條。
泰山嵯峨夏雲在。疑是白波漲東海。
散為飛雨川上來。遙幃卻卷清浮埃。
知君獨坐青軒下。
此時結念同所懷。(同所懷一作同懷者)
我閉南樓看道書。幽帘清寂在仙居。
曾無好事來相訪。賴爾高文一起予。
山中問答
問余何意棲碧山。(意一作事)
笑而不答心自閑。
桃花流水(窅)然去。
別有天地非人間。
答友人贈烏紗帽
領得烏紗帽。全勝白接籬。(上四下離)
山人不照鏡。稚子道相宜。
酬張司馬贈墨
上黨碧松煙。夷陵丹砂末。
蘭麝凝珍墨。精光乃堪掇。
黃頭奴子雙鴉鬟。錦囊養之懷袖間。
今日贈予蘭亭去。興來洒筆會稽山。
答湖州迦葉司馬問白是何人
青蓮居士謫仙人。酒肆藏名三十春。
湖州司馬何須問。金粟如來是後身。
答長安崔少府叔封 游終南翠微寺太宗皇帝金沙泉見寄
河伯見海若。傲然夸秋水。
小物昧遠圖。寧知通方士。
多君紫霄意。獨往蒼山里。
地古寒雲深。岩高長風起。
初登翠微嶺。復憩金沙泉。
踐苔朝霜滑。弄波夕月圓。
飲彼石下流。結蘿宿溪煙。
鼎湖夢淥水。龍駕空茫然。 (空一作何)
早行子午關。 (關一作間，一作峰)
卻登山路遠。
(一作卻嘆山路遠)(一作頗識關路遠)。
拂琴聽霜猿。滅燭乃星飯。
人煙無明異。(明一作同)鳥道絕往返。
攀崖倒青天。下視白日晚。
既過石門隱。(過一作遇)
還唱石潭歌。(唱一作聞)
涉雪搴紫芳。(搴紫芳一作采紫莖)
濯纓想清波。(想一作掬)
此人不可見。此地君自過。
為余謝風泉。其如幽意何。
 
酬崔五郎中
朔雲橫高天。萬里起秋色。
壯士心飛揚。落日空嘆息。
長嘯出原野。凜然寒風生。
幸遭聖明時。功業猶未成。
奈何懷良圖。
郁悒獨愁坐。(獨愁一作空獨)
杖策尋英豪。立談乃知我。
崔公生民秀。緬邈青雲姿。
制作參造化。托諷含神祗。
海岳尚可傾。吐諾終不移。
是時霜(飈)寒。逸興臨華池。
起舞拂長劍。四座皆揚眉。
因得窮歡情。贈我以新詩。
又結汗漫期。九垓遠相待。
舉身憩蓬壺。濯足弄滄海。
從此凌倒景。一去無時還。
朝游明光宮。暮入閶闔關。
但得長把袂。何必嵩丘山。
以詩代書答元丹丘
青鳥海上來。(鳥一作烏)今朝發何處。
口銜雲錦字。(字一作書)與我忽飛去。
鳥去凌紫煙。書留綺窗前。
開緘方一笑。(方一作時)乃是故人傳。
故人深相勖。憶我勞心曲。
離居在咸陽。三見秦草綠。
置書雙袂間。引領不暫閑。
長望杳難見。(望一作嘆)浮雲橫遠山。
金門答蘇秀才
君還石門日。朱火始改木。
春草如有情。山中尚含綠。
折芳愧遙憶。永路當日勖。
遠見故人心。平生以此足。
巨海納百川。麟閣多才賢。
獻書入金闕。酌醴奉瓊筵。
屢忝白雲唱。恭聞黃竹篇。
恩光照拙薄。雲漢希騰遷。
銘鼎倘雲遂。扁丹方渺然。
我留在金門。君去臥丹壑。
未果三山期。遙欣一丘樂。
玄珠寄象罔。赤水非寥廓。
願狎東海鷗。共營西山藥。
棲岩君寂滅。處世余龍蠖。
良辰不同賞。永日應閑居。
鳥吟檐間樹。花落窗下書。
緣溪見綠筱。隔岫窺紅蕖。
采薇行笑歌。眷我情何已。
月出石鏡間。松鳴風琴里。
得心自虛妙。外物空頹靡。
身世如兩忘。從君老煙水。
酬坊州王司馬與閻正字對雪見贈
游子東南來。自宛適京國。
飄然無心雲。倏忽復西北。
訪戴昔未偶。尋嵇此相得。
愁顏發新歡。終宴敘前識。
閻公漢庭舊。沉郁富才力。
價重銅龍樓。聲高重門側。
寧期此相遇。華館陪游息。
積雪明遠峰。寒城鎖春色。
主人蒼生望。假我青雲翼。
風水如見資。投竿佐皇極。
酬中都小吏攜斗酒雙魚于逆旅見贈
魯酒若琥珀。(若琥珀一作琥珀色)
汶魚紫錦鱗。
山東豪吏有俊氣。
手攜此物贈遠人。(攜一作持)
意氣相傾兩相顧。斗酒雙魚表情素。
(一本此下有 酒來我飲之。膾作別離處。 二句）
雙鰓呀呷鰭鬣張。跋刺銀盤欲飛去。
呼兒拂幾霜刃揮。紅肌花落白雪霏。
為君下箸一餐飽。(飽一作罷)
醉著金鞍上馬歸。
 
酬張卿夜宿南陵見贈
月出魯城東。明如天上雪。
魯女驚莎雞。鳴機應秋節。
當君相思夜。火落金風高。
河漢掛戶牖。欲濟無輕(舠)。
我昔辭林丘。雲龍忽相見。
客星動太微。朝去洛陽殿。
爾來得茂彥。七葉仕漢余。
身為下邳客。家有圯橋書。
傳說未夢時。終當起岩野。
萬古騎辰星。光輝照天下。
與君各未遇。長策委蒿萊。
寶刀隱玉匣。鏽澀空莓苔。
遂令世上愚。輕我土與灰。
一朝攀龍去。蛙黽安在哉。
故山定有酒。與爾傾金(罍)。
酬岑勛見尋就元丹丘對酒相待以詩見招
黃鶴東南來。寄書寫心曲。
倚松開其緘。憶我腸斷續。
不以千里遙。命駕來相招。
中逢元丹丘。登嶺宴碧霄。
對酒忽思我。長嘯臨清(飈)。
蹇予未相知。茫茫綠雲垂。
俄然素書及。解此長渴飢。
策馬望山月。途窮造階墀。
喜茲一會面。若睹瓊樹枝。
憶君我遠來。我歡方速至。
開顏酌美酒。樂極忽成醉。
我情既不淺。君意方亦深。
相知兩相得。一顧輕千金。
且向山客笑。與君論素心。
答從弟幼成過西園見贈
一身自瀟洒。萬物何囂喧。
拙薄謝明時。棲閑歸故園。
二季過舊壑。四鄰馳華軒。
衣劍照松宇。賓徒光石門。
山童荐珍果。野老開芳樽。
上陳樵漁事。下敘農圃言。
昨來荷花滿。今見蘭苕繁。
一笑復一歌。不知夕景昏。
醉罷同所樂。此情難具論。
酬王補闕惠翼庄廟宋丞(泚)贈別
學道三千春。(千一作十)自言羲和人。
軒蓋宛若夢。雲松長相親。
偶將二公合。復與三山鄰。
喜結海上契。自為天外賓。
鸞翮我先鎩。龍性君莫馴。
朴散不尚古。時訛皆失真。
勿踏荒溪坡。(朅)來浩然津。
薜帶何辭楚。桃源堪避秦。
世迫且離別。心在期隱淪。
酬贈非炯誡。永言銘佩紳。
酬裴侍御對雨感時見贈
雨色秋來寒。風嚴清江爽。
孤高繡衣人。瀟洒青霞賞。
平生多感激。忠義非外獎。
禍連積怨生。事及徂川往。
楚邦有壯士。鄢郢翻掃蕩。
申包哭秦庭。泣血將安仰。
鞭尸辱已及。堂上羅宿莽。
頗似今之人。蟊賊陷忠讜。(賊一作蜮)
渺然一水隔。何由稅歸鞅。
日夕聽猿怨。懷賢盈夢想。
酬崔侍御
嚴陵不從萬乘游。歸臥空山釣碧流。
自是客星辭帝座。元非太白醉揚州。
玩月金陵城西孫楚酒樓達曙歌吹日晚
乘醉著紫綺裘烏紗巾與酒客數人棹歌
秦淮往石頭訪崔四侍御
昨玩西城月。青天垂玉鉤。
朝沽金陵酒。歌吹孫楚樓。
忽憶繡衣人。乘船往石頭。
草裹烏紗巾。倒披紫綺裘。
兩岸拍手笑。疑是王子猷。
酒客十數公。崩騰醉中流。
謔浪棹海客。喧呼傲陽侯。
半道逢吳姬。卷帘出揶揄。
我憶君到此。不知狂與羞。
一月一見君。(一月一作月下)
三杯便回橈。
舍舟共連袂。行上南渡橋。
興發歌綠水。秦客為之搖。
雞鳴復相招。清宴逸雲霄。
贈我數百字。字字凌風(飈)。
系之衣裘上。相憶每長謠。
江上答崔宣城
太華三芙蓉。明星玉女峰。
尋仙下西岳。陶令忽相逢。
問我將何事。湍波歷幾重。
貂裘非季子。鶴氅似王恭。
謬忝燕台召。而陪郭隗蹤。
水流知入海。雲去或從龍。
樹繞蘆洲月。山鳴鵲鎮鐘。
還期如可訪。台嶺蔭長松。
答族侄僧中孚贈玉泉仙人掌茶 并序
 余聞荊州玉泉寺近清溪諸山。山洞往往有乳窟。窟中多玉泉交流。
其中有白蝙蝠。大如鴉。按仙經。蝙蝠一名仙鼠。千歲之後。體白如
雪。棲則倒懸。蓋飲乳水而長生也。其水邊處處有茗草羅生。枝葉如
碧玉。惟玉泉真公常采而飲之。年八十余歲。顏色如桃李。而此茗清
香滑熟。異于他者。所以能還童振枯。扶人壽也。余游金陵。見宗僧
中孚。示余茶數十片。拳然重疊。其狀如手。號為仙人掌茶。蓋新出
乎玉泉之山。曠古未覿。因持之見遺。兼贈詩。要余答之。遂有此作。
後之高僧大隱。知仙人掌茶發乎中孚禪子及青蓮居士李白也。
常聞玉泉山。山洞多乳窟。
仙鼠如白鴉。倒懸清溪月。
茗生此中石。玉泉流不歇。
根柯洒芳津。采服潤肌骨。
叢老卷綠葉。(叢一作楚)枝枝相接連。
曝成仙人掌。似拍洪崖肩。
舉世未見之。其名定誰傳。
宗英乃禪伯。投贈有佳篇。
清鏡燭無鹽。顧慚西子妍。
朝坐有余興。長吟播諸天。
酬裴侍御留岫師彈琴見寄
君同鮑明遠。邀彼休上人。
鼓琴亂白雪。秋變江上春。
瑤草綠未衰。攀翻寄情親。
相思兩不見。流淚空盈巾。
張相公出鎮荊州尋除太子詹事余時 流夜郎行至江夏與張公去千
里公 因太府丞王昔使車寄羅衣二事及 五月五日贈余詩余答以此詩
張衡殊不樂。應有四愁詩。
慚君錦繡段。贈我慰相思。
鴻鵠復矯翼。鳳凰憶故池。
榮樂一如此。商山老紫芝。
醉後答丁十八以詩譏余槌碎黃鶴樓
黃鶴高樓已槌碎。黃鶴仙人無所依。
黃鶴上天訴玉帝。卻放黃鶴江南歸。
神明太守再雕飾。新圖粉壁還芳菲。
一州笑我為狂客。少年往往來相譏。
君平帘下誰家子。雲是遼東丁令威。
作詩調我驚逸興。白雲繞筆窗前飛。
待取明朝酒醒罷。與君爛漫尋春暉。
答裴侍御先行至石頭驛 以書見招期月滿泛洞庭
君至石頭驛。寄書黃鶴樓。
開緘識遠意。速此南行舟。
風水無定准。湍波或滯留。(或一作成)
憶昨新月生。西檐若瓊鉤。
今來何所似。破鏡懸清秋。
恨不三五明。平湖泛澄流。
此歡竟莫遂。狂殺王子猷。(狂一作枉)
巴陵定遙遠。持贈解人憂。
答高山人兼呈權顧二侯
虹霓掩天光。哲後起康濟。
應運生夔龍。開元掃氛翳。
太微廓金鏡。端拱清遐裔。
輕塵集嵩岳。虛點盛明意。
謬揮紫泥詔。獻納青雲際。
讒惑英主心。恩疏佞臣計。
彷徨庭闕下。嘆息光陰逝。
未作仲宣詩。先流賈生涕。
掛帆秋江上。不為雲羅制。
山海向東傾。百川無盡勢。
我于鴟夷子。相去千余歲。
運闊英達稀。同風遙執袂。
登艫望遠水。忽見滄浪(枻)。
高士何處來。虛舟渺安系。
衣貌本淳古。文章多佳麗。
延引故鄉人。風義未淪替。
顧侯達語默。權子識通蔽。
曾是無心雲。俱為此留滯。
雙萍易飄轉。獨鶴思凌厲。
明晨去瀟湘。共謁蒼梧帝。

答杜秀才五松見贈
昔獻長楊賦。天開雲雨歡。
當時待詔承明里。皆道揚雄才可觀。
敕賜飛龍二天馬。黃金絡頭白玉鞍。
浮雲蔽日去不返。總為秋風摧紫蘭。
角巾東出商山道。采秀行歌詠芝草。
路逢園綺笑向人。兩君解來一何好。
聞道金陵龍虎盤。
還同謝(朓)望長安。
千峰夾水向秋浦。五松名山當夏寒。
銅井炎爐(歊)九天。
赫如鑄鼎荊山前。
陶公瞿鑠呵赤電。回祿睢盱揚紫煙。
此中豈是久留處。便欲燒丹從列仙。
愛聽松風且高臥。
颼颼吹盡炎氛過。 (氛一作風)
登崖獨立望九州。
陽春欲奏誰相和。聞君往年游錦城。
章仇尚書倒屣迎。飛箋絡繹奏明主。
天書降問回恩榮。
骯臟不能就(珪)組。
至今空揚高蹈名。夫子工文絕世奇。
五松新作天下推。吾非謝尚邀彥伯。
異代風流各一時。一時相逢樂在今。
袖拂白雲開素琴。彈為三峽流泉音。
從茲一別武陵去。去後桃花春水深。
至陵陽山登天柱石酬韓侍御見招隱黃山
韓眾騎白鹿。西往華山中。
玉女千余人。相隨在雲空。
見我傳秘訣。精誠與天通。
何意到陵陽。游目送飛鴻。
天子昔避狄。與君亦乘驄。
擁兵五陵下。長策遏胡戎。
時泰解繡衣。脫身若飛蓬。
鸞鳳翻羽翼。啄粟坐樊籠。
海鶴一笑之。思歸向遼東。
黃山過石柱。(巘)(堮)上攢叢。
因巢翠玉樹。忽見浮丘公。
又引王子喬。吹笙舞松風。
朗詠紫霞篇。請開蕊珠宮。
步綱繞碧落。倚樹招青童。
何日可攜手。遺形入無窮。
酬崔十五見招
爾有鳥跡書。相招琴溪飲。
手跡尺素中。如天落雲錦。
讀罷向空笑。疑君在我前。
長吟字不滅。懷袖且三年。
答王十二寒夜獨酌有懷
昨夜吳中雪。子猷佳興發。
萬里浮雲卷碧山。青天中道流孤月。
孤月滄浪河漢清。北斗錯落長庚明。
懷余對酒夜霜白。玉床金井冰崢嶸。
人生飄忽百年內。且須酣暢萬古情。
君不能狸膏金距學斗雞。
坐令鼻息吹虹霓。
君不能學哥舒橫行青海夜帶刀。
西屠石堡取紫袍。吟詩作賦北窗里。
萬言不直一杯水。世人聞此皆掉頭。
有如東風射馬耳。
魚目亦笑我。請與明月同。(請一作謂)
驊騮拳(跼)不能食。
蹇驢得志鳴春風。折楊皇華合流俗。
晉君聽琴枉清角。巴人誰肯和陽春。
楚地由來賤奇璞。黃金散盡交不成。
白首為儒身被輕。一談一笑失顏色。
蒼蠅貝錦喧謗聲。曾參豈是殺人者。
讒言三及慈母驚。與君論心握君手。
榮辱于余亦何有。孔聖猶聞傷鳳麟。
董龍更是何雞狗。一生傲岸苦不諧。
恩疏媒勞志多乖。嚴陵高揖漢天子。
何必長劍拄頤事玉階。
達亦不足貴。窮亦不足悲。
韓信羞將絳灌比。檷衡恥逐屠沽兒。
君不見李北海。英風豪氣今何在。
君不見裴尚書。
土墳三尺蒿棘居。(棘一作下)
少年早欲五湖去。見此彌將鐘鼎疏。









 

李白詩全集 卷十九
（古近體詩六十首）
游南陽白水登石激作
朝涉白水源。暫與人俗疏。
島嶼佳鏡色。江天涵清虛。
目送去海雲。心閑游川魚。
長歌盡落日。乘月歸田廬。
游南陽清泠泉
惜彼落日暮。愛此寒泉清。
西輝逐流水。蕩漾游子情。
空歌望雲月。曲盡長松聲。
尋魯城北范居士失道落蒼耳中見范置酒摘蒼耳作
雁度秋色遠。日靜無雲時。
客心不自得。浩漫將何之。
忽憶范野人。閑園養幽姿。
茫然起逸興。但恐行來遲。
城壕失往路。馬首迷荒陂。
不惜翠雲裘。遂為蒼耳欺。
入門且一笑。把臂君為誰。
酒客愛秋蔬。山盤荐霜梨。
他筵不下箸。此席忘朝飢。
酸棗垂北郭。寒瓜蔓東籬。
還傾四五酌。自詠猛虎詞。
近作十日歡。遠為千載期。
風流自簸蕩。謔浪偏相宜。
酣來上馬去。卻笑高陽池。
東魯門泛舟二首
其一
日落沙明天倒開。波搖石動水瀠洄。
輕舟泛月尋溪轉。疑是山隱雪後來。
其二
水作青龍盤石堤。桃花夾岸魯門西。
若教月下乘舟去。何啻風流到剡溪。
秋獵孟諸夜歸置酒單父東樓觀妓
傾暉速短炬。走海無停川。
冀餐圓丘草。欲以還頹年。
此事不可得。微生若浮煙。
駿發跨名駒。雕弓控鳴弦。
鷹豪魯草白。狐兔多肥鮮。
邀遮相馳逐。遂出城東田。
一掃四野空。喧呼鞍馬前。
歸來獻所獲。炮炙宜霜天。
出舞兩美人。飄搖若雲仙。
留歡不知疲。清曉方來旋。
游泰山六首
（一作天寶元年四月從故御道上泰山）
其一
四月上泰山。石屏御道開。(屏一作平)
六龍過萬壑。澗谷隨縈回。
馬跡繞碧峰。于今滿青苔。
飛流洒絕(巘)。水急松聲哀。
北眺(崿)嶂奇。傾崖向東摧。
洞門閉石扇。地底興雲雷。
登高望蓬瀛。想象金銀台。
天門一長嘯。萬里清風來。
玉女四五人。飄搖下九垓。
含笑引素手。遺我流霞杯。
稽首再拜之。自愧非仙才。
曠然小宇宙。棄世何悠哉。
其二
清曉騎白鹿。直上天門山。
山際逢羽人。方瞳好容顏。
捫蘿欲就語。卻掩青雲關。
遺我鳥跡書。飄然落岩間。
其字乃上古。讀之了不閑。
感此三嘆息。從師方未還。
其三
平明登日觀。舉手開雲關。
精神四飛揚。如出天地間。
黃河從西來。窈窕入遠山。
憑崖覽八極。（覽一作攬）目盡長空閑。
偶然值青童。綠發雙雲鬟。
笑我晚學仙。蹉跎凋朱顏。
躊躇忽不見。浩蕩難追攀。
其四
清齋三千日。(千一作十)裂素寫道經。
吟誦有所得。眾神衛我形。
雲行信長風。颯若羽翼生。
攀崖上日觀。伏檻窺東溟。
海色動遠山。天雞已先鳴。
銀台出倒景。白浪翻長鯨。
安得不死藥。高飛向蓬瀛。
其五
日觀東北傾。兩崖夾雙石。
海水落眼前。天光遙空碧。(遙一作搖)
千峰爭攢聚。萬壑絕凌歷。
緬彼鶴上仙。去無雲中跡。
長松入雲漢。(雲一作霄)遠望不盈尺。
山花異人間。五月雪中白。
終當遇安期。于此煉玉液。
其六
朝飲王母池。暝投天門關。
獨抱綠綺琴。夜行青山間。
山明月露白。夜靜松風歇。
仙人游碧峰。處處笙歌發。
寂靜娛清暉。(靜一作聽)玉真連翠微。
想象鸞鳳舞。飄搖龍虎衣。
捫天摘匏瓜。恍惚不憶歸。
舉手弄清淺。誤攀織女機。
明晨坐相失。但見五雲飛。
秋夜與劉碭山泛宴喜亭池
明宰試舟楫。張燈宴華池。
文招梁苑客。歌動郢中兒。
月色望不盡。空天交相宜。
令人欲泛海。只待長風吹。
攜妓登梁王棲霞山孟氏桃園中
碧草已滿地。柳與梅爭春。
謝公自有東山妓。
金屏笑坐如花人。
今日非昨日。明日還復來。
白發對綠酒。強歌心已摧。
君不見梁王池上月。
昔照梁王樽酒中。
梁王已去明月在。黃鸝愁醉啼春風。
分明感激眼前事。莫惜醉臥桃園東。
與從侄杭州刺史良游天竺寺
掛席凌蓬丘。觀濤憩樟樓。
三山動逸興。五馬同遨游。
天竺森在眼。松風颯驚秋。
覽雲測變化。弄水窮清幽。
疊嶂隔遙海。當軒寫歸流。
詩成傲雲月。佳趣滿吳洲。
同友人舟行游台越作
楚臣傷江楓。謝客拾海月。
懷沙去瀟湘。掛席泛溟渤。
蹇予訪前跡。獨往造窮發。
古人不可攀。去若浮雲沒。
願言弄倒景。從此煉真骨。
華頂窺絕溟。蓬壺望超忽。
不知青春度。但怪綠芳歇。
空持釣鰲心。從此謝魏闕。
下終南山過斛斯山人宿置酒
暮從碧山下。山月隨人歸。
卻顧所來徑。蒼蒼橫翠微。
相攜及田家。童稚開荊扉。
綠竹入幽徑。青蘿拂行衣。
歡言得所憩。美酒聊共揮。
長歌吟松風。
曲盡河星稀。(河星一作星河)
我醉君復樂。陶然共忘機。
朝下過盧郎中敘舊游
君登金華省。我入銀台門。
幸遇聖明主。(遇一作逢)俱承雲雨恩。
復此休浣時。閑為疇昔言。
卻話山海事。宛然林壑存。
明湖思曉月。疊嶂憶清猿。
何由返初服。田野醉芳樽。
侍從游宿溫泉宮作
羽林十二將。羅列應星文。
霜仗懸秋月。霓旌卷夜雲。
嚴更千戶蕭。清樂九天聞。
日出瞻佳氣。蔥蔥繞聖君。
邯鄲南亭觀妓
歌鼓燕趙兒。(鼓一作妓)魏姝弄鳴絲。
粉色艷日彩。(日一作月)
舞袖拂花枝。(袖一作衫)
把酒顧美人。請歌邯鄲詞。
清箏何繚繞。度曲綠雲垂。
平原君安在。蝌蚪生古池。
座客三千人。于今知有誰。
我輩不作樂。但為後代悲。
春日游羅敷潭
行歌入谷口。路盡無人躋。
攀崖度絕壑。弄水尋回溪。
雲從石上起。客到花間迷。
淹留未盡興。日落群峰西。
春陪商州裴使君游石娥溪 時欲東游遂有此贈
裴公有仙標。拔俗數千丈。
澹蕩滄洲雲。飄搖紫霞想。
剖竹商洛間。政成心已閑。
蕭條出世表。冥寂閉玄關。
我來屬芳節。解榻時相悅。
褰幃對雲峰。揚袂指松雪。
暫出東城邊。遂游西岩前。
橫天聳翠壁。噴壑鳴紅泉。
尋幽殊未歇。愛此春光發。
溪旁饒名花。石上有好月。
命駕歸去來。露華生翠苔。(翠一作綠)
淹留惜將晚。復聽清猿哀。
清猿斷人腸。游子思故鄉。
明發首東路。此歡焉可忘。
陪從祖濟南太守泛鵲山湖三首
其一
初謂鵲山近。寧知湖水遙。
此行殊訪戴。自可緩歸橈。
其二
湖闊數十里。湖光搖碧山。
湖西正有月。獨送李膺還。
其三
水入北湖去。舟從南浦回。
遙看鵲山轉。卻似送人來。
春日陪楊江寧及諸官宴北湖感古作
昔聞顏光祿。
攀龍宴京湖。(京一作重， 一作明)
樓船入天鏡。帳殿開雲衢。
君王歌大風。如樂丰沛都。
延年獻佳作。邈與詩人俱。
我來不及此。獨立鐘山孤。
楊宰穆清風。(風一作)芳聲騰海隅。
英僚滿四座。粲若瓊林敷。
(鷁)首弄倒景。蛾眉綴明珠。
新弦采梨園。(采一作來)古舞嬌吳(歈)。
曲度繞雲漢。(雲一作清)聽者皆歡娛。
雞棲何嘈嘈。沿月沸笙竽。(沿一作江)
古之帝宮苑。今乃人樵蘇。
感此勸一觴。願君覆瓢壺。
榮盛當作樂。(榮盛一作盛時)無令後賢吁。
宴鄭參卿山池
爾恐碧草晚。我畏朱顏移。
愁看楊花飛。置酒正相宜。
歌聲送落日。舞影回清池。
今夕不盡杯。留歡更邀誰。
游謝氏山亭
淪老臥江海。再歡天地清。
病閑久寂寞。歲物徒芬榮。
借君西池游。聊以散我情。
掃雪松下去。捫蘿石道行。
謝公池塘上。春草颯已生。
花枝拂人來。山鳥向我鳴。
田家有美酒。落日與之傾。
醉罷弄歸月。遙欣稚子迎。
把酒問月 故人賈淳令予問之
青天有月來幾時。我今停杯一問之。
人攀明月不可得。月行卻與人相隨。
皎如飛鏡臨丹闕。綠煙滅盡清輝發。
但見宵從海上來。寧知曉向雲間沒。
白兔搗藥秋復春。嫦娥孤棲與誰鄰。
今人不見古時月。今月曾經照古人。
古人今人若流水。共看明月皆如此。
唯願當歌對酒時。月光長照金樽里。
同族侄評事黯游昌禪師山池二首
其一
遠公愛康樂。為我開禪關。
蕭然松石下。何異清涼山。
花將色不染。水與心俱閑。
一坐度小劫。觀空天地間。
其二
客來花雨際。秋水落金池。
片石寒青錦。疏楊掛綠絲。
高僧拂玉柄。童子獻霜梨。
惜去愛佳景。煙蘿欲暝時。
金陵鳳凰台置酒
置酒延落景。金陵鳳凰台。
長波寫萬古。心與雲俱開。
借問往昔時。鳳凰為誰來。
鳳凰去已久。正當今日回。
明君越羲軒。天老坐三台。
豪士無所用。彈弦醉金(罍)。
東風吹山花。安可不盡杯。
六帝沒幽草。深宮冥綠苔。
置酒勿復道。歌鐘但相催。
秋浦清溪雪夜對酒客有唱山鷓鴣者
披君貂(襜)(褕)。(君一作我)
對君白玉壺。
雪花酒上滅。頓覺夜寒無。
客有桂陽至。能吟山鷓鴣。
清風動窗竹。越鳥起相呼。
持此足為樂。何煩笙與竽。
與周剛清溪玉鏡潭宴別 潭在秋浦桃胡陂下
康樂上官去。永嘉游石門。
江亭有孤嶼。(亭一作中)千載跡猶存。
我來游秋浦。(游一作憩)三入桃陂源。
千峰照積雪。萬壑盡啼猿。
興與謝公合。文因周子論。
掃崖去落葉。席月開清樽。(席一作帶)
溪當大樓南。溪水正南奔。
回作玉鏡潭。澄明洗心魂。
此中得佳境。可以絕囂喧。
清夜方歸來。酣歌出平原。
別後經此地。為余謝蘭蓀。
游秋浦白(笴)陂二首
其一
何處夜行好。月明白(笴)陂。
山光搖積雪。猿影掛寒枝。
但恐佳景晚。小令歸棹移。
人來有清興。及此有相思。
其二
白(笴)夜長嘯。爽然溪谷寒。
魚龍動陂水。處處生波瀾。
天借一明月。飛來碧雲端。
故鄉不可見。腸斷正西看。
宴陶家亭子
曲巷幽人宅。高門大士家。
池開照膽鏡。林吐破顏花。
綠水藏春日。青軒秘晚霞。
若聞弦管妙。金谷不能夸。
在水軍宴韋司馬樓船觀妓
搖曳帆在空。清流順歸風。(流一作川)
詩因鼓吹發。酒為劍歌雄。
對舞青樓妓。雙鬟白玉童。
行雲且莫去。留醉楚王宮。
流夜郎至江夏陪長史叔及薛明府宴興德寺南閣
紺殿橫江上。青山落鏡中。
岸回沙不盡。日映水成空。
天樂流香閣。(流一作聞)蓮舟(颺)晚風。
恭陪竹林宴。留醉與陶公。
泛沔州城南郎官湖 并序
 乾元歲秋八月。白遷于夜郎。遇故人尚書郎張謂出使夏口。沔州
牧杜公。漢陽宰王公。觴于江城之南湖。樂天下之再平也。方夜水月
如練。清光可掇。張公殊有勝概。四望超然。乃顧白曰。此 湖古來
賢豪游者非一。而枉踐佳景。寂寥無聞。夫子可為我標之嘉名。以傳
不朽。白因舉酒酹水 號之曰郎官湖。亦由鄭圃之有仆射陂也。席上
文士輔翼岑靜以為知言。乃命賦詩紀事。刻石湖側。將與大別山共相
磨滅焉。
張公多逸興。共泛沔城隅。
當時秋月好。不減武昌都。
四座醉清光。為歡古來無。
郎官愛此水。因號郎官湖。
風流若未減。名與此山俱。
陪侍郎叔游洞庭醉後三首
其一
今日竹林宴。我家賢侍郎。
三杯容小阮。醉後發清狂。
其二
船上齊橈樂。湖心泛月歸。
白鷗閑不去。爭拂酒筵飛。
其三
划卻君山好。平鋪湘水流。
巴陵無限酒。醉殺洞庭秋。
夜泛洞庭尋裴侍御清酌
日晚湘水綠。孤舟無端倪。
明湖漲秋月。獨泛巴陵西。
過憩裴逸人。岩居陵丹梯。
抱琴出深竹。為我彈鵾雞。
曲盡酒亦傾。北窗醉如泥。
人生且行樂。何必組與珪。
陪族叔刑部侍郎曄及中書賈舍人至游洞庭五首
其一
洞庭西望楚江分。水盡南天不見雲。
日落長沙秋色遠。不知何處吊湘君。
其二
南湖秋水夜無煙。耐可乘流直上天。
且就洞庭賒月色。 (就一作問)
將船買酒白雲邊。
其三
洛陽才子謫湘川。元禮同舟月下仙。
記得長安還欲笑。不知何處是西天。
其四
洞庭湖西秋月輝。瀟湘江北早鴻飛。
醉客滿船歌白苧。不知霜露入秋衣。
其五
帝子瀟湘去不還。空余秋草洞庭間。
淡掃明湖開玉鏡。丹青畫出是君山。

楚江黃龍磯南宴楊執戟治樓
五月入五洲。碧山對青樓。
故人楊執戟。春賞楚江流。
一見醉漂月。(醉一作波)
三杯歌棹謳。(歌一作縱)
桂枝攀不盡。他日更相求。
銅官山醉後絕句
我愛銅官樂。千年未擬還。
要須回舞袖。拂盡五松山。
與南陵常贊府游五松山 山在南陵銅井西五里
安石泛溟渤。獨嘯長風還。
逸韻動海上。高情出人間。
靈異可并跡。澹然與世閑。
我來五松下。置酒窮躋攀。
徵古絕遺老。因名五松山。
五松何清幽。勝境美沃州。
蕭颯鳴洞壑。終年風雨秋。
響入百泉去。聽如三峽流。
剪竹掃天花。且從傲吏游。
龍堂若可憩。吾欲歸精修。
宣城青溪 （一作入清溪山）
青溪勝桐廬。水木有佳色。
山貌日高古。石容天傾側。
彩鳥昔未名。白猿初相識。
不見同懷人。對之空嘆息。
與謝良輔游涇川陵岩寺
乘君素舸泛涇西。宛似雲門對若溪。
且從康樂尋山水。何必東游入會稽。
游水西簡鄭明府
天宮水西寺。雲錦照東郭。
清湍鳴回溪。綠水繞飛閣。
涼風日瀟洒。幽客時憩泊。
五月思貂裘。謂言秋霜落。
石蘿引古蔓。岸筍開新籜。
吟玩空復情。相思爾佳作。
鄭公詩人秀。逸韻宏寥廓。
何當一來游。愜我雪山諾。
九日登山
淵明歸去來。不與世相逐。
為無杯中物。遂偶本州牧。
因招白衣人。笑酌黃花菊。
我來不得意。虛過重陽時。
題輿何俊發。遂結城南期。
筑土按響山。俯臨宛水湄。
胡人叫玉笛。越女彈霜絲。
自作英王冑。斯樂不可窺。
赤鯉涌琴高。白龜道馮夷。
靈仙如仿佛。奠酹遙相知。
古來登高人。今復幾人在。
滄洲違宿諾。明日猶可待。
連山似驚波。合沓出溟海。
揚袂揮四座。酩酊安所知。
齊歌送清觴。起舞亂參差。
賓隨落葉散。帽逐秋風吹。
別後登此台。願言長相思。
九日
今日雲景好。水綠秋山明。
攜壺酌流霞。搴菊泛寒榮。
地遠松石古。風揚弦管清。
窺觴照顏歡。獨笑還自傾。
落帽醉山月。空歌懷友生。
九日龍山歌
九日龍山飲。黃花笑逐臣。
醉看風落帽。舞愛月留人。
九月十日即事
昨日登高罷。今朝更舉觴。
菊花何太苦。遭此兩重陽。

陪族叔當涂宰游化城寺升公清風亭
化城若化出。金榜天宮開。
疑是海上雲。飛空結樓台。
升公湖上秀。（上一作山）粲然有辯才。
濟人不利己。立俗無嫌猜。
了見水中月。青蓮出塵埃。
閑居清風亭。左右清風來。
當暑陰廣殿。太陽為徘徊。
茗酌待幽客。珍盤荐雕梅。
飛文何洒落。萬象為之摧。
季父擁鳴琴。德聲布雲雷。
雖游道林室。亦舉陶潛杯。
清樂動諸天。長松自吟哀。
留歡若可盡。劫石乃成灰。

李白詩全集 卷二十
（古近體詩三十六首）
登錦城散花樓
日照錦城頭。朝光散花樓。
金窗夾繡戶。珠箔懸銀鉤。(銀一作瓊)
飛梯綠雲中。極目散我憂。(憂一作愁)
暮雨向三峽。春江繞雙流。
今來一登望。如上九天游。
登峨嵋山
蜀國多仙山。峨嵋邈難匹。
周流試登覽。絕怪安可息。
青冥倚天開。(開一作關)彩錯疑畫出。
泠然紫霞賞。果得錦囊朮。
雲間吟瓊簫。石上弄寶瑟。
平生有微尚。歡笑自此畢。
煙容如在顏。塵累忽相失。
儻逢騎羊子。攜手凌白日。
大庭庫
朝登大庭庫。雲物何蒼然。
莫辨陳鄭火。空霾鄒魯煙。
我來尋梓慎。觀化入寥天。
古木朔氣多。松風如五弦。
帝圖終冥沒。嘆息滿山川。
登單父陶少府半月台
陶公有逸興。不與常人俱。
筑台象半月。迥向高城隅。(向一作出)
置酒望白雲。商(飈)起寒梧。(商一作高)
秋山入遠海。桑柘羅平蕪。
水色淥且明。(明一作清)令人思鏡湖。
終當過江去。愛此暫踟躕。
天台曉望
天台鄰四明。華頂高百越。
門標赤城霞。樓棲滄島月。
憑高登遠覽。直下見溟渤。
雲垂大鵬翻。波動巨鰲沒。
風潮爭洶涌。神怪何翕忽。
觀奇跡無倪。好道心不歇。
攀條摘朱實。服藥煉金骨。
安得生羽毛。千春臥蓬闕。
早望海霞邊
四明三千里。朝起赤城霞。
日出紅光散。分輝照雪崖。
一餐咽瓊液。五內發金沙。
舉手何所待。青龍白虎車。
焦山望松寥山
石壁望松寥。宛然在碧霄。
安得五彩虹。駕天作長橋。
仙人如愛我。舉手來相招。
杜陵絕句
南登杜陵上。北望五陵間。
秋水明落日。流光滅遠山。
登太白峰
西上太白峰。夕陽窮登攀。
太白與我語。為我開天關。
願乘冷風去。直出浮雲間。(出一作上)
舉手可近月。前行若無山。
一別武功去。何時復見還。
登邯鄲洪波台置酒觀發兵
我把兩赤羽。來游燕趙間。
天狼正可射。感激無時閑。
觀兵洪波台。倚劍望玉關。
請纓不系越。且向燕然山。
風引龍虎旗。
歌鐘昔追攀。(昔一作憶，一作共)
擊筑落高月。投壺破愁顏。
遙知百戰勝。定掃鬼方還。
 

登新平樓
去國登茲樓。懷歸傷暮秋。
天長落日遠。水淨寒波流。
秦雲起嶺樹。胡雁飛沙洲。
蒼蒼幾萬里。目極令人愁。
謁老君廟
先君懷聖德。靈廟肅神心。
草合人蹤斷。塵濃鳥跡深。
流沙丹灶滅。關路紫煙沉。
獨傷千載後。空余松柏林。
秋日登揚州西靈塔
寶塔凌蒼蒼。登攀覽四荒。
頂高元氣合。標出海雲長。
萬象分空界。三天接畫梁。
水搖金剎影。日動火珠光。
鳥拂瓊帘度。霞連繡拱張。
目隨徵路斷。心逐去帆揚。
露浴梧楸白。霜催橘柚黃。
玉毫如可見。于此照迷方。
登金陵冶城西北謝安墩
晉室昔橫潰。永嘉遂南奔。
沙塵何茫茫。龍虎斗朝昏。
胡馬風漢草。天驕蹙中原。
哲匠感頹運。雲鵬忽飛翻。
組練照楚國。旌旗連海門。
西秦百萬眾。戈甲如雲屯。
投鞭可填江。(鞭一作策)
一掃不足論。(一作一朝為我吞)
皇運有返正。丑虜無遺魂。
談笑遏橫流。蒼生望斯存。
冶城訪古跡。(一作至今古城隅)
猶有謝安墩。
憑覽周地險。高標絕人喧。
想象東山姿。緬懷右軍言。
梧桐識嘉樹。蕙草留芳根。
白鷺映春洲。青龍見朝暾。
地古雲物在。台傾禾黍繁。
我來酌清波。于此樹名園。
功成拂衣去。
歸入武陵源。(歸入一作長嘯)
登瓦官閣
晨登瓦官閣。極眺金陵城。
鐘山對北戶。淮水入南榮。
漫漫雨花落。嘈嘈天樂鳴。
兩廊振法鼓。四角吟風箏。(吟一作吹)
杳出霄漢上。仰攀日月行。
山空霸氣滅。地古寒陰生。
寥廓雲海晚。蒼茫宮觀平。
門余閶闔字。樓識鳳凰名。
雷作百山動。神扶萬拱傾。
靈光何足貴。長此鎮吳京。
 

登梅岡望金陵贈族侄高座寺僧中孚
鐘山抱金陵。霸氣昔騰發。
天開帝王居。海色照宮闕。
群峰如逐鹿。奔走相馳突。
江水九道來。雲端遙明沒。
時遷大運去。龍虎勢休歇。
我來屬天清。登覽窮楚越。
吾宗挺禪伯。特秀鸞鳳骨。
(上二句一作吾宗道門秀。特異鸞鳳骨。)
眾星羅青天。明者獨有月。(明一作朗)
冥居順生理。草木不剪伐。
煙窗引薔薇。石壁老野蕨。
吳風謝安屐。白足傲履襪。
幾宿一下山。(一下山一作下山來)
蕭然忘干謁。
談經演金偈。降鶴舞海雪。
時聞天香來。了與世事絕。
佳游不可得。春風惜遠別。
賦詩留岩屏。千載庶不滅。
登金陵鳳凰台
鳳凰台上鳳凰游。鳳去台空江自流。
吳宮花草埋幽徑。晉代衣冠成古丘。
三山半落青天外。二水中分白鷺洲。
總為浮雲能蔽日。長安不見使人愁。
望廬山瀑布水二首
其一
西登香爐峰。南見瀑布水。
掛流三百丈。(百一作千)
噴壑數十里。
(欻)如飛電來。(電一作練)
隱若白虹起。
初驚河漢落。(河漢一作銀河)
半洒雲天里。（一作半瀉金潭里)
仰觀勢轉雄。壯哉造化功。
海風吹不斷。江月照還空。(江一作山)
空中亂(潀)射。左右洗青壁。
飛珠散輕霞。流沫沸穹石。
而我樂名山。對之心益閑。
無論漱瓊液。且得洗塵顏。
且諧宿所好。永願辭人間。
其二
日照香爐生紫煙。遙看瀑布掛前川。
飛流直下三千尺。疑是銀河落九天。
（頭二句一作廬山上與星斗連。日照香爐生紫煙。)
登廬山五老峰
廬山東南五老峰。青天削出金芙蓉。
九江秀色可攬結。吾將此地巢雲松。
江上望皖公山
奇峰出奇雲。秀木含秀氣。
清晏皖公山。(巉)絕稱人意。
獨游滄江上。終日淡無味。
但愛茲嶺高。何由討靈異。
默然遙相許。欲往心莫遂。
待吾還丹成。投跡歸此地。
望黃鶴樓
東望黃鶴山。雄雄半空出。
四面生白雲。中峰倚紅日。
岩巒行穹跨。峰嶂亦冥密。
頗聞列仙人。于此學飛朮。
一朝向蓬海。千載空石室。
金灶生煙埃。玉潭秘清謐。
地古遺草木。庭寒老芝朮。
蹇予羨(蹇)躋。因欲保閑逸。
觀奇遍諸岳。茲嶺不可匹。
結心寄青松。永悟客情畢。
鸚鵡洲
鸚鵡來過吳江水。江上洲傳鸚鵡名。
鸚鵡西飛隴山去。芳洲之樹何青青。
煙開蘭葉香風暖。岸夾桃花錦浪生。
遷客此時徒極目。長洲孤月向誰明。

九日登巴陵置酒望洞庭水軍
九日天氣清。登高無秋雲。
造化辟川岳。了然楚漢分。
長風鼓橫波。合沓蹙龍文。
憶昔傳游豫。樓船壯橫汾。
今茲討鯨鯢。旌旆何繽紛。
白羽落酒樽。洞庭羅三軍。
黃花不掇手。戰鼓遙相聞。
劍舞轉頹陽。當時日停曛。
酣歌激壯士。可以摧妖氛。
齷齪東籬下。淵明不足群。
秋登巴陵望洞庭
清晨登巴陵。周覽無不極。
明湖映天光。徹底見秋色。
秋色何蒼然。際海俱澄鮮。
山青滅遠樹。水綠無寒煙。
來帆出江中。去鳥向日邊。
風清長沙浦。山空雲夢田。(山一作霜)
瞻光惜頹發。閱水悲徂年。
北渚既蕩漾。東流自潺(湲)。
郢人唱白雪。越女歌采蓮。
聽此更腸斷。憑崖淚如泉。
與夏十二登岳陽樓
樓觀岳陽盡。川迥洞庭開。(迥一作向)
雁引愁心去。（一作雁別秋江去)
山銜好月來。
雲間連下榻。(連一作逢)天上接行杯。
醉後涼風起。吹人舞袖回。
登巴陵開元寺西閣贈衡岳僧方外
衡岳有闡士。(闡一作開)五峰秀真骨。
見君萬里心。海水照秋月。
大臣南溟去。問道皆請謁。
洒以甘露言。清涼潤肌發。
明湖落天鏡。香閣凌銀闕。
登眺餐惠風。新花期啟發。
與賈至舍人于龍興寺剪落梧桐枝望(浥)湖
翦落青梧枝。(浥)湖坐可窺。
雨洗秋山淨。林光澹碧滋。
水閑明鏡轉。雲繞畫屏移。
千古風流事。名賢共此時。
掛席江上待月有懷
待月月未出。江望江自流。
倏忽城西郭。青天懸玉鉤。
素華雖可攬。清景不可游。
耿耿金波里。空瞻(鳷)鵲樓。
金陵望漢江
漢江回萬里。派作九龍盤。
橫潰豁中國。崔嵬飛迅湍。
六帝淪亡後。三吳不足觀。
我君混區宇。垂拱眾流安。
今日任公子。滄浪罷釣竿。
秋登宣城謝(朓)北樓
江城如畫里。山曉望晴空。
雨水夾明鏡。雙橋落彩虹。
人煙寒橘柚。秋色老梧桐。
誰念北樓上。臨風懷謝公。
望天門山
天門中斷楚江開。
碧水東流至此回。（此一作北）
兩岸青山相對出。孤帆一片日邊來。
望木瓜山
早起見日出。暮見棲鳥還。
客心自酸楚。況對木瓜山。
登敬亭北二小山余時送客逢崔侍御并登此地
送客謝亭北。逢君縱酒還。
屈盤戲白馬。大笑上青山。
回鞭指長安。西日落秦關。
帝鄉三千里。杳在碧雲間。
過崔八丈水亭
高閣橫秀氣。清幽并在君。
檐飛宛溪水。窗落敬亭雲。
猿嘯風中斷。漁歌月里聞。
閑隨白鷗去。沙上自為群。
登廣武古戰場懷古
秦鹿奔野草。逐之若飛蓬。
項王氣蓋世。紫電明雙瞳。
呼吸八千人。橫行起江東。
赤精斬白帝。叱(咤)入關中。
兩龍不并躍。五緯與天同。
楚滅無英圖。漢興有成功。
按劍清八極。酣歸歌大風。
伊昔臨廣武。連兵決雌雄。
分我一杯羹。太皇乃汝翁。
戰爭有古跡。壁壘頹層穹。
猛虎嘯洞壑。 (嘯一作吟)
飢鷹鳴秋空。 (鳴一作獵)
翔雲列曉陣。殺氣赫長虹。
撥亂屬豪聖。俗儒安可通。
沉湎呼豎子。狂言非至公。
撫掌黃河曲。嗤嗤阮嗣宗。




 


李白詩全集 卷二十一
（古近體詩五十八首）
安州應城玉女湯作
神女歿幽境。湯池流大川。
陰陽結炎炭。造化開靈泉。
地底爍朱火。沙傍(歊)素煙。
沸珠躍明月。(明一作晴)皎鏡函空天。
氣浮蘭芳滿。色漲桃花然。
精覽萬殊入。潛行七澤連。
愈疾功莫尚。變盈道乃全。
濯濯氣清(泚)。 （一作濯纓掬清泚)
唏發弄潺(湲)。
散下楚王國。分澆宋玉田。
可以奉巡幸。奈何隔窮偏。
獨隨朝宗水。赴海輸微涓。
之廣陵宿常二南郭幽居
綠水接柴門。有如桃花源。
忘憂或假草。滿院羅叢萱。
暝色湖上來。微雨飛南軒。
故人宿茅宇。夕鳥棲楊園。
還惜詩酒別。深為江海言。
明朝廣陵道。獨憶此傾樽。
夜下徵虜亭
船下廣陵去。月明徵虜亭。
山花如繡頰。江火似流螢。
下途歸石門舊居
吳山高。越水清。握手無言傷別情。
將欲辭君掛帆去。離魂不散煙郊樹。
此心郁悵誰能論。有愧叨承國士恩。
雲物共傾三月酒。歲時同餞五侯門。
羨君素書嘗滿案。含丹照白霞色爛。
余嘗學道窮冥筌。夢中往往游仙山。
何當脫屣謝時去。壺中別有日月天。
俯仰人間易凋朽。鐘峰五雲在軒牖。
惜別愁窺玉女窗。歸來笑把洪崖手。
隱居寺。 隱居山。陶公煉液棲其間。
靈神閉氣昔登攀。恬然但覺心緒閑。
數人不知幾甲子。
昨來猶帶冰霜顏。（來一作夜）
我離雖則歲物改。
如今了然識所在。（識一作失）
別君莫道不盡歡。懸知樂客遙相待。
石門流水遍桃花。我亦曾到秦人家。
不知何處得雞豕。就中仍見繁桑麻。
(翛)然遠與世事間。裝鸞駕鶴又復遠。
何必長從七貴游。勞生徒聚萬金產。
挹君去。 長相思。雲游雨散從此辭。
欲知悵別心易苦。向暮春風楊柳絲。
客中行
蘭陵美酒郁金香。玉碗盛來琥珀光。
但使主人能醉客。不知何處是他鄉。
太原早秋
歲落眾芳歇。時當大火流。
霜威出塞早。雲色渡河秋。
夢繞邊城月。心飛故國樓。
思歸若汾水。無日不悠悠。
奔亡道中五首
其一
蘇武天山上。田橫海島邊。
萬重關塞斷。何日是歸年。
其二
亭伯去安在。李陵降未歸。
愁容變海色。短服改胡衣。
其三
談笑三軍卻。交游七貴疏。
仍留一只箭。未射魯連書。
其四
函谷如玉關。幾時可生還。
洛陽為易水。嵩岳是燕山。
俗變羌胡語。人多沙塞顏。
申包惟慟哭。七日鬢毛斑。
其五
淼淼望湖水。青青蘆葉齊。
歸心落何處。日沒大江西。
歇馬傍春草。欲行遠道迷。
誰忍子規鳥。連聲向我啼。
郢門秋懷
郢門一為客。巴月三成弦。
朔風正搖落。行子愁歸旋。
杳杳山外日。茫茫江上天。
人迷洞庭水。雁度瀟湘煙。
清曠諧宿好。緇磷及此年。
百齡何蕩漾。萬化相推遷。
空謁蒼梧帝。徒尋溟海仙。
已聞蓬海淺。豈見三桃圓。
倚劍增浩嘆。捫襟還自憐。
終當游五湖。濯足滄浪泉。
至鴨欄驛上白馬磯贈裴侍御
側疊萬古石。橫為白馬磯。
亂流若電轉。舉棹揚珠輝。
臨驛卷緹幕。升堂接繡衣。
情親不避馬。為我解霜威。
荊門浮舟望蜀江
春水月峽來。浮舟望安極。
正是桃花流。依然錦江色。
江色綠且明。茫茫與天平。
逶迤巴山盡。搖曳楚雲行。
雪照聚沙雁。花飛出谷鶯。
芳洲卻已轉。碧樹森森迎。
流目浦煙夕。揚帆海月生。
江陵識遙火。應到渚宮城。
上三峽
巫山夾青天。巴水流若茲。
巴水忽可盡。青天無到時。
三朝上黃牛。三暮行太遲。
三朝又三暮。不覺鬢成絲。
自巴東舟行經瞿唐峽登巫山最高峰還題壁
江行幾千里。海月十五圓。
始經瞿唐峽。遂步巫山巔。
巫山高不窮。巴國盡所歷。
日邊攀垂蘿。霞外倚穹石。
飛步凌絕頂。極目無纖煙。
卻顧失舟壑。仰觀臨青天。
青天若可捫。銀漢去安在。
望雲知蒼梧。記水辨瀛海。
周游孤光晚。歷覽幽意多。
積雪照空谷。悲風鳴森柯。
歸途行欲曛。佳趣尚未歇。
江寒早啼猿。松暝已吐月。
月色何悠悠。清猿響啾啾。
辭山不忍聽。揮策還孤舟。

早發白帝城
朝辭白帝彩雲間。
千里江陵一日還。
兩岸猿聲啼不盡。（盡一作住）
輕舟已過萬重山。
秋下荊門
霜落荊門江樹空。
布帆無恙掛秋風。
此行不為鱸魚(鱠)。
自愛名山入剡中。
江行寄遠
刳木出吳楚。危槎百餘尺。
疾風吹片帆。日暮千里隔。
別時酒猶在。已為異鄉客。
思君不可得。愁見江水碧。
宿五松山下荀媼家
我宿五松下。寂寥無所歡。
田家秋作苦。鄰女夜舂寒。
跪進雕胡飯。月光明素盤。
令人慚漂母。三謝不能餐。
下涇縣陵陽溪至澀灘
澀灘鳴嘈嘈。兩山足猿猱。
白波若卷雪。側石不容(舠)。（石一作足）
漁子與舟人。撐折萬張篙。
下陵陽沿高溪三門六剌灘
三門橫峻灘。六剌下波瀾。
石驚虎伏起。水狀龍縈盤。
何慚七里瀨。使我欲垂竿。
夜泊黃山聞殷十四吳吟
昨夜誰為吳會吟。風生萬壑振空林。
龍驚不敢水中臥。猿嘯時聞岩下音。
我宿黃山碧溪月。聽之卻罷松間琴。
朝來果是滄洲逸。
酤酒醍盤飯霜栗。(醍一作提)
半酣更發江海聲。客愁頓向杯中失。
宿(鰕)湖
雞鳴發黃山。暝投(鰕)湖宿。
白雨映寒山。森森似銀竹。
提攜采鉛客。結荷水邊沐。
半夜四天開。星河爛人目。
明晨大樓去。岡隴多屈伏。
當與持斧翁。前溪伐雲木。
西施
西施越溪女。出自苧蘿山。
秀色掩今古。荷花羞玉顏。
浣紗弄碧水。自與清波閑。
皓齒信難開。沉吟碧雲間。
勾踐徵絕艷。揚蛾入吳關。
提攜館娃宮。杳渺詎可攀。
一破夫差國。千秋竟不還。

王右軍
右軍本清真。瀟洒出風塵。(出一作在)
山陰過羽客。愛此好鵝賓。
掃素寫道經。筆精妙入神。
書罷籠鵝去。何曾別主人。
上元夫人
上元誰夫人。偏得王母嬌。
嵯峨三角髻。余發散垂腰。
裘披青毛錦。身著赤霜袍。
手提嬴女兒。閑與鳳吹簫。
眉語兩自笑。忽然隨風飄。
蘇台覽古
舊苑荒台楊柳新。菱歌清唱不勝春。
只今惟有西江月。曾照吳王宮里人。
越中覽古
越王句踐破吳歸。
義士還鄉盡錦衣。(鄉一作家)
宮女如花滿春殿。只今惟有鷓鴣飛。
商山四皓
白發四老人。昂藏南山側。
偃臥松雪間。冥翳不可識。
雲窗拂青靄。石壁橫翠色。
龍虎方戰爭。于焉自休息。
秦人失金鏡。漢祖升紫極。
陰虹濁太陽。前星遂淪匿。
一行佐明聖。(聖一作兩)倏起生羽翼。
功成身不居。舒卷在胸臆。
(窅)冥合元化。茫昧信難測。
飛聲塞天衢。萬古仰遺跡。
過四皓墓
我行至商洛。幽獨訪神仙。
園綺復安在。雲蘿尚宛然。
荒涼千古跡。蕪沒四墳連。
伊昔煉金鼎。何年閉玉泉。
隴寒惟有月。松古漸無煙。
木魅風號去。山精雨嘯旋。
紫芝高詠罷。青史舊名傳。
今日并如此。哀哉信可憐。
峴山懷古
訪古登峴首。憑高眺襄中。
天清遠峰出。水落寒沙空。
弄珠見游女。醉酒懷山公。(酒一作月)
感嘆發秋興。長松鳴夜風。
蘇武
蘇武在匈奴。十年持漢節。
白雁上林飛。空傳一書札。
牧羊邊地苦。落日歸心絕。
渴飲月窟水。肌餐天上雪。
東還沙塞遠。北愴河梁別。
泣把李陵衣。相看淚成血。

經下邳圯橋懷張子房
子房未虎嘯。破產不為家。
滄海得壯士。椎秦博浪沙。
報韓雖不成。天地皆振動。
潛匿游下邳。豈曰非智勇。
我來圯橋上。懷古欽英風。
惟見碧流水。曾無黃石公。
嘆息此人去。蕭條徐泗空。
金陵三首
其一
晉家南渡日。此地舊長安。(舊一作即)
地即帝王宅。
山為龍虎盤。(上二句一作碧宇樓台滿。青山龍虎盤。)
金陵空壯觀。
天塹淨波瀾。(天塹一作江塞)
醉客回橈去。
吳歌且自歡。(一作誰雲行路難)
其二
地擁金陵勢。城回江水流。(江一作漢)
當時百萬戶。夾道起朱樓。
亡國生春草。離宮沒古丘。
空余後湖月。波上對江洲。(江一作瀛)
其三
六代興亡國。三杯為爾歌。
苑方秦地少。(少一作小)山似洛陽多。
古殿吳花草。深宮晉綺羅。
并隨人事滅。東逝與滄波。(與一作只)
秋夜板橋浦泛月獨酌懷謝(朓)
天上何所有。迢迢白玉繩。
斜低建章闕。耿耿對金陵。
漢水舊如練。霜江夜清澄。
長川瀉落月。洲渚曉寒凝。
獨酌板橋浦。古人誰可徵。
玄暉難再得。洒酒氣填膺。(酒一作淚)
入彭蠡經松門觀石鏡緬懷謝康樂題詩書游覽之志
謝公之彭蠡。因此游松門。
余方窺石鏡。兼得窮江源。
將欲繼風雅。(將欲一作欲將)
豈徒清心魂。
前賞逾所見。後來道空存。
況屬臨泛美。而無洲渚喧。
漾水向東去。漳流直南奔。
空(濛)三川夕。回合千里昏。
青桂隱遙月。綠楓鳴愁猿。
水碧或可采。金精秘莫論。
吾將學仙去。
冀與琴高言。(上詩一作過彭蠡湖)
謝公入彭蠡。因此游松門。
余方窺石鏡。兼得窮江源。
前賞跡可見。後來道空存。
而欲繼風雅。豈惟清心魂。
雲海方助興。波濤何足論。
青嶂憶遙月。綠蘿鳴愁猿。
水碧或可采。金膏秘莫言。
余將振衣去。羽化出囂煩。
廬江主人婦
孔雀東飛何處棲。廬江小吏仲卿妻。
為客裁縫君自見。城烏獨宿夜空啼。
陪宋中丞武昌夜飲懷古
清景南樓夜。風流在武昌。
庾公愛秋月。乘興坐胡床。
龍笛吟寒水。天河落曉霜。
我心還不淺。懷古醉余觴。
望鸚鵡洲懷檷衡
魏帝營八極。蟻觀一檷衡。
黃祖斗筲人。殺之受惡名。
吳江賦鸚鵡。落筆超群英。
鏘鏘振金玉。句句欲飛鳴。
鷙鶚啄孤鳳。千春傷我情。
五岳起方寸。隱然詎可平。
才高竟何施。寡識冒天刑。
至今芳洲上。蘭蕙不忍生。
宿巫山下
昨夜巫山下。猿聲夢里長。
桃花飛淥水。三月下瞿塘。
雨色風吹去。南行拂楚王。
高丘懷宋玉。訪古一沾裳。
金陵白楊十字巷
白楊十字巷。北夾湖溝道。
不見吳時人。空生唐年草。
天地有反覆。宮城盡傾倒。
六帝餘古丘。樵蘇泣遺老。
謝公亭 蓋謝(朓)范雲之所游
謝公離別處。風景每生愁。
客散青天月。山空碧水流。
池花春映日。窗竹夜鳴秋。
今古一相接。長歌懷舊游。
紀南陵題五松山
（一作南陵五松山感時贈別）
聖達有去就。潛光愚其德。
魚與龍同池。龍去魚不測。
當時版筑輩。豈知傳說情。
一朝和殷羹。光氣為列星。
伊尹生空桑。捐庖佐皇極。
桐宮放太甲。攝政無愧色。
三年帝道明。委質終輔翼。
曠哉至人心。萬古可為則。
時命或大繆。仲尼將奈何。(將一作其)
鸞鳳忽覆巢。麒麟不來過。
龜山蔽魯國。有斧且無柯。
歸來歸去來。(一作歸去來歸去)
宵濟越洪波。
夜泊牛渚懷古 此地即謝尚聞袁宏詠史處
牛渚西江夜。青天無片雲。
登舟望秋月。空憶謝將軍。
余亦能高詠。斯人不可聞。
明朝掛帆席。(掛帆席一作洞庭去)
楓葉落紛紛。(落一作正)
姑孰十詠
姑孰溪
愛此溪水閑。乘流興無極。
漾楫怕鷗驚。垂竿待魚食。
波翻曉霞影。岸疊春山色。
何處浣紗人。紅顏未相識。
丹陽湖
湖與元氣連。風波浩難止。
天外賈客歸。雲間片帆起。
龜游蓮葉上。鳥宿蘆花里。
少女棹歸舟。歌聲逐流水。
謝公宅
青山日將暝。寂寞謝公宅。
竹里無人聲。池中虛月白。
荒庭衰草遍。廢井蒼苔積。
惟有清風閑。時時起泉石。
凌(歊)台
曠望登古台。台高極人目。
疊嶂列遠空。雜花間平陸。
閑雲入窗牖。野翠生松竹。
欲覽碑上文。苔侵豈堪讀。
桓公井
桓公名已古。廢井曾未竭。
石(甃)冷蒼苔。寒泉湛孤月。
秋來桐暫落。春至桃還發。
路遠人罕窺。誰能見清澈。(澈一作潔)
慈姥竹
野竹攢石生。含煙映江島。
翠色落波深。虛聲帶寒早。
龍吟曾未聽。鳳曲吹應好。
不學蒲柳凋。貞心嘗自保。
望夫山
(顒)望臨碧空。怨情感離別。
江草不知愁。岩花但爭發。
雲山萬重隔。音信千里絕。
春去秋復來。相思幾時歇。
牛渚磯
絕壁臨巨川。連峰勢相向。
亂石流(汱)間。回波自成浪。
但驚群木秀。莫測精靈狀。
更聽猿夜啼。憂心醉江上。
靈墟山
丁令辭世人。拂衣向仙路。
伏煉九丹成。方隨五雲去。
松蘿蔽幽洞。桃杏深隱處。
不知曾化鶴。遼海歸幾度。

天門山
迥出江上山。（上山一作山上）
雙峰自相對。
岸映松色寒。石分浪花碎。
參差遠天際。縹緲晴霞外。
落日舟去遙。回首沉青靄。




 




李白詩全集 卷二十二
（古近體詩四十七首）
與元丹丘方城寺談玄作
茫茫大夢中。惟我獨先覺。
騰轉風火來。假合作容貌。
滅除昏疑盡。領略入精要。
澄慮觀此身。因得通寂照。
朗悟前後際。始知金仙妙。
幸逢禪居人。酌玉坐相召。
彼我君若喪。雲山豈殊調。
清風生虛空。明月見談笑。
怡然青蓮宮。永願恣游眺。
尋高鳳石門山中元丹丘
尋幽無前期。乘興不覺遠。
蒼崖渺難涉。白日忽欲晚。
未窮三四山。已歷千萬轉。
寂寂聞猿愁。行行見雲收。
高松來好月。空谷宜清秋。
溪深古雪在。石斷寒泉流。
峰巒秀中天。登眺不可盡。
丹丘遙相呼。顧我忽而哂。
遂造窮谷間。始知靜者閑。
留歡達永夜。清曉方言還。
安州般若寺水閣納涼喜遇薛員外義 (義去點)
(翛)然金園賞。遠近含晴光。
樓台成海氣。草木皆天香。
忽逢青雲士。共解丹霞裳。
水退池上熱。風生松下涼。
吞討破萬象。搴窺臨眾芳。
而我遺有漏。與君用無方。
心垢都已滅。永言題禪房。
魯中都東樓醉起作
昨日東樓醉。(樓醉一作城飲)
還應倒接籬。(還應一作歸來) (上四下離)
阿誰扶上馬。不省下樓時。
對酒醉題屈突明府廳
陶令八十日。長歌歸去來。
故人建昌宰。借問幾時回。
風落吳江雪。紛紛入酒杯。
山翁今已醉。舞袖為君開。
月下獨酌四首
其一
花間一壺酒。(間一作下， 一作前)
獨酌無相親。
舉杯邀明月。對影成三人。
月既不解飲。影徒隨我身。
暫伴月將影。行樂須及春。
我歌月徘徊。我舞影零亂。
醒時同交歡。醉後各分散。
永結無情游。
相期邈雲漢。(邈雲漢一作碧岩畔)

其二
天若不愛酒。酒星不在天。
地若不愛酒。地應無酒泉。
天地既愛酒。愛酒不愧天。
已聞清比聖。復道濁如賢。
賢聖既已飲。何必求神仙。
三杯通大道。一斗合自然。
但得酒中趣。勿為醒者傳。
其三
三月咸陽城。(城一作時)千花晝如錦。
(上二句一作好鳥吟清風。落花散如錦。一作園鳥語成歌。庭花笑如
錦。)
誰能春獨愁。對此徑須飲。
窮通與修短。造化夙所稟。
一樽齊死生。萬事固難審。
醉後失天地。兀然就孤枕。
不知有吾身。此樂最為甚。

其四
窮愁千萬端。(千萬一作有千)
美酒三百杯。(三百一作唯數)
愁多酒雖少。酒傾愁不來。
所以知酒聖。酒酣心自開。
辭粟臥首陽。(臥首陽一作餓伯夷)
屢空飢顏回。
當代不樂飲。虛名安用哉。
蟹螯即金液。糟丘是蓬萊。
且須飲美酒。乘月醉高台。
春歸終南山松龕舊隱
我來南山陽。事事不異昔。
卻尋溪中水。還望岩下石。
薔薇緣東窗。女蘿繞北壁。
別來能幾日。草木長數尺。
且復命酒樽。獨酌陶永夕。
冬夜醉宿龍門覺起言志
醉來脫寶劍。旅憩高堂眠。
中夜忽驚覺。起立明燈前。
開軒聊直望。曉雪河冰壯。
哀哀歌苦寒。郁郁獨惆悵。
傅說版筑臣。李斯鷹犬人。
(欻)起匡社稷。寧復長艱辛。
而我胡為者。嘆息龍門下。
富貴未可期。殷憂向誰寫。
去去淚滿襟。舉聲梁甫吟。
青雲當自致。何必求知音。
尋山僧不遇作
石徑入丹壑。松門閉青苔。
閑階有鳥跡。禪室無人開。
窺窗見白拂。掛壁生塵埃。
使我空嘆息。欲去仍徘徊。
香雲遍山起。花雨從天來。
已有空樂好。況聞清猿哀。
了然絕世事。此地方悠哉。
過汪氏別業二首
其一
游山誰可游。子明與浮丘。
疊嶺礙河漢。連峰橫斗牛。
汪生面北阜。
池館清且幽。(清且一作涵清)
我來感意氣。槌(炰)列珍羞。
掃石待歸月。開池漲寒流。
酒酣益爽氣。為樂不知秋。
其二
疇昔未識君。知君好賢才。
隨山起館宇。鑿石營池台。
星火五月中。(星一作大)景風從南來。
數枝石榴發。一丈荷花開。
恨不當此時。相過醉金(罍)。
我行值木落。月苦清猿哀。
永夜達五更。吳(歈)送瓊杯。
酒酣欲起舞。四座歌相催。
日出遠海明。軒車且徘徊。
更游龍潭去。枕石拂莓苔。
待酒不至
玉壺系青絲。沽酒來何遲。
山花向我笑。正好銜杯時。
晚酌東窗下。(窗一作軒)流鶯復在茲。
春風與醉客。今日乃相宜。
獨酌
春草如有意。羅生玉堂陰。
東風吹愁來。白發坐相侵。
獨酌勸孤影。閑歌面芳林。
長松爾何知。(爾何知一作本無情)
蕭瑟為誰吟。
手舞石上月。膝橫花間琴。
過此一壺外。悠悠非我心。
(上詩一作本 春草遍綠野。新鶯有佳音。落日不盡歡。恐為愁所侵。
獨酌勸孤影。閑歌面芳林。清風尋空來。岩松與共吟。手舞石上月。
膝橫花下琴。過此一壺外。悠悠非我心。)
友人會宿
滌蕩千古愁。留連百壺飲。
良宵宜清談。皓月未能寢。(未一作誰)
醉來臥空山。天地即衾枕。
春日獨酌二首
其一
東風扇淑氣。水木榮春暉。
白日照綠草。落花散且飛。
孤雲還空山。眾鳥各已歸。
彼物皆有托。吾生獨無依。
對此石上月。
長醉歌芳菲。(醉歌一作歌醉)

其二
我有紫霞想。緬懷滄洲間。
且對一壺酒。(且一作思)澹然萬事閑。
橫琴倚高松。把酒望遠山。
長空去鳥沒。落日孤雲還。
但恐光景晚。宿昔成秋顏。
金陵江上遇蓬池隱者 時于落星石上
心愛名山游。身隨名山遠。
羅浮麻姑台。此去或未返。
遇君蓬池隱。就我石上飯。
空言不成歡。強笑惜日晚。
綠水向雁門。黃雲蔽龍山。
嘆息兩客鳥。徘徊吳越間。
共語一執手。(共一作一)留連夜將久。
解我紫綺裘。且換金陵酒。
酒來笑復歌。興酣樂事多。
水影弄月色。清光奈愁何。
明晨掛帆席。離恨滿滄波。
月夜聽盧子順彈琴
閑夜坐明月。(夜坐一作坐夜)
幽人彈素琴。
忽聞悲風調。宛若寒松吟。
白雪亂纖手。綠水清虛心。
鐘期久已沒。世上無知音。
清溪半夜聞笛
羌笛梅花引。吳溪隴水情。(情一作清)
寒山秋浦月。腸斷玉關聲。(聲一作情)
日夕山中忽然有懷
久臥青山雲。(青一作名)
遂為青山客。(青一作名)
山深雲更好。賞弄終日夕。
月銜樓間峰。泉漱階下石。
素心自此得。真趣非外惜。
鼯啼桂方秋。風滅籟歸寂。
緬思洪崖朮。欲往滄海隔。
雲車來何遲。撫幾空嘆息。
夏日山中
懶搖白羽扇。裸體青林中。
脫巾掛石壁。露頂洒松風。
山中與幽人對酌
兩人對酌山花開。一杯一杯復一杯。
我醉欲眠卿且去。明朝有意抱琴來。
春日醉起言志
處世若大夢。胡為勞其生。
所以終日醉。禿然臥前楹。
覺來盼庭前。一鳥花間鳴。
借問此何時。春風語流鶯。
感之欲嘆息。對酒還自傾。
浩歌待明月。曲盡已忘情。
廬山東林寺夜懷
我尋青蓮宇。獨往謝城闕。
霜清東林鐘。水白虎溪月。
天香生虛空。天樂鳴不歇。
宴坐寂不動。大千入毫發。
湛然冥真心。曠劫斷出沒。
尋雍尊師隱居
群峭碧摩天。逍遙不記年。
撥雲尋古道。倚石聽流泉。
花暖青牛臥。松高白鶴眠。
語來江色暮。獨自下寒煙。
與史郎中欽聽黃鶴樓上吹笛
一為遷客去長沙。西望長安不見家。
黃鶴樓中吹玉笛。江城五月落梅花。
對酒
勸君莫拒杯。春風笑人來。
桃李如舊識。傾花向我開。
流鶯啼碧樹。明月窺金(罍)。
昨日朱顏子。(日一作來)今日白發催。
棘生石虎殿。鹿走姑蘇台。
自古帝王宅。城闕閉黃埃。
君若不飲酒。昔人安在哉。
醉題王漢陽廳
我似鷓鴣鳥。南遷懶北飛。
時尋漢陽令。取醉月中歸。
嘲王歷陽不肯飲酒
地白風色寒。雪花大如手。
笑殺陶淵明。不飲杯中酒。
浪撫一張琴。虛栽五株柳。
空負頭上巾。吾于爾何有。
獨坐敬亭山
眾鳥高飛盡。孤雲獨去閑。
相看兩不厭。只有敬亭山。
自遣
對酒不覺暝。落花盈我衣。
醉起步溪月。鳥還人亦稀。
訪戴天山道士不遇
犬吠水聲中。桃花帶雨濃。
樹深時見鹿。溪午不聞鐘。
野竹分青靄。飛泉掛碧峰。
無人知所去。愁倚兩三松。
秋日與張少府楚城韋公藏書高齋作
日下空庭暮。城荒古跡余。
地形連海盡。天影落江虛。
舊賞人雖隔。新知樂未疏。
彩雲思作賦。丹壁問藏書。
楂擁隨流葉。萍開出水魚。
夕來秋興滿。回首意何如。
秋夜獨坐懷故山
小隱慕安石。遠游學子平。(子一作屈)
天書訪江海。雲臥起咸京。
入侍瑤池宴。出陪玉輦行。
夸胡新賦作。諫獵短書成。
但奉紫霄顧。非邀青史名。
庄周空說劍。墨翟恥論兵。
拙薄遂疏絕。歸閑事耦耕。
顧無蒼生望。空愛紫芝榮。
寥落暝霞色。微茫舊壑情。
秋山綠蘿月。今夕為誰明。
憶崔郎中宗之游南陽遺吾孔子琴撫之潸然感舊
昔在南陽城。唯餐獨山蕨。
憶與崔宗之。白水弄素月。
時過菊潭上。縱酒無休歇。
泛此黃金花。頹然清歌發。
一朝摧玉樹。生死殊飄忽。
留我孔子琴。琴存人已歿。
誰傳廣陵散。但哭邙山骨。
泉戶何時明。長掃狐兔窟。(掃一作歸)
憶東山二首
其一
不向東山久。薔薇幾度花。
白雲還自散。明月落誰家。
其二
我今攜謝妓。長嘯絕人群。
欲報東山客。開關掃白雲。
望月有懷
清泉映疏松。不知幾千古。
寒月搖清波。流光入窗戶。
對此空長吟。思君意何深。
無因見安道。興盡愁人心。

對酒憶賀監二首 并序
 太子賓客賀公。于長安紫極宮一見余。呼余為謫 仙人。因解金
龜換酒為樂。歿後對酒。悵然有懷 而作是詩。
其一
四明有狂客。風流賀季真。
長安一相見。呼我謫仙人。
昔好杯中物。翻為松下塵。(翻一作今)
金龜換酒處。卻憶淚沾巾。
其二
狂客歸四明。山陰道士迎。
敕賜鏡湖水。為君台沼榮。
人亡余故宅。空有荷花生。
念此杳如夢。淒然傷我情。
重憶一首
欲向江東去。定將誰舉杯。
稽山無賀老。卻棹酒船回。
春滯沅湘有懷山中
沅湘春色還。風暖煙草綠。
古之傷心人。于此腸斷續。
予非懷沙客。但美采菱曲。
所願歸東山。寸心于此足。
落日憶山中
雨後煙景綠。晴天散余霞。
東風隨春歸。發我枝上花。
花落時欲暮。見此令人嗟。
願游名山去。學道飛丹砂。
憶秋浦桃花舊游時竄夜郎
桃花春水生。白石今出沒。
搖蕩女蘿枝。半掛青天月。（掛一作搖）
不知舊行徑。初拳幾枝蕨。
三載夜郎還。于茲煉金骨。
李白詩全集 卷二十三
（古近體詩六十三首）
越中秋懷
越水繞碧山。周回數千里。
乃是天鏡中。分明畫相似。
(一本首四句作 蹈海思仲連。游山慕康樂。攀雲窮千峰。弄水涉萬壑。)
愛此從冥搜。
永懷臨湍游。(臨湍游一作林湍幽)
一為滄波客。十見紅蕖秋。
觀濤壯天險。望海令人愁。
路遐迫西照。歲晚悲東流。
何必探禹穴。逝將歸蓬丘。
不然五湖上。亦可乘扁舟。
效古二首
其一
朝入天苑中。謁帝蓬萊宮。
青山映輦道。碧樹搖蒼空。
謬題金閨籍。得與銀台通。
待詔奉明主。抽毫頌清風。
歸時落日晚。躞蹀浮雲驄。
人馬本無意。飛馳自豪雄。
入門紫鴛鴦。金井雙梧桐。
清歌弦古曲。美酒沽新丰。
快意且為樂。列筵坐群公。
光景不可留。生世如轉蓬。
早達勝晚遇。羞比垂釣翁。
其二
自古有秀色。西施與東鄰。
蛾眉不可妒。況乃效其顰。
所以尹婕妤。羞見邢夫人。
低頭不出氣。塞默少精神。
寄語無鹽子。如君何足珍。
擬古十二首
其一
青天何歷歷。
明星如白石。(如白一作白如)
黃姑與織女。相去不盈尺。
銀河無鵲橋。非時將安適。
閨人理紈素。游子悲行役。
瓶冰知冬寒。霜露欺遠客。
客似秋葉飛。飄搖不言歸。
別後羅帶長。愁寬去時衣。
乘月托宵夢。因之寄金徽。
其二
高樓入青天。下有白玉堂。
明月看欲墮。當窗懸清光。
遙夜一美人。羅衣沾秋霜。
含情弄柔瑟。彈作陌上桑。
弦聲何激烈。風卷繞飛梁。
行人皆躑躅。棲鳥起回翔。
但寫妾意苦。莫辭此曲傷。
願逢同心者。飛作紫鴛鴦。
其三
長繩難系日。自古共悲辛。
黃金高北斗。不惜買陽春。
石火無留光。還如世中人。
即事已如夢。後來我誰身。
提壺莫辭貧。取酒會四鄰。
仙人殊恍惚。未若醉中真。
其四
清都綠玉樹。灼爍瑤台春。
攀花弄秀色。遠贈天仙人。
香風送紫蕊。直到扶桑津。
取掇世上艷。所貴心之珍。
相思傳一笑。聊欲示情親。
其五
今日風日好。明日恐不如。
春風笑于人。何乃愁自居。
吹簫舞彩鳳。酌醴(鱠)神魚。
千金買一醉。取樂不求余。
達士遺天地。東門有二疏。
愚夫同瓦石。有才知卷舒。
無事坐悲苦。塊然涸轍鮒。(鮒一作魚)
其六
運速天地閉。胡風結飛霜。
百草死冬月。六龍頹西荒。
太白出東方。彗星揚精光。
鴛鴦非越鳥。何為眷南翔。
惟昔鷹將犬。今為侯與王。
得水成蛟龍。爭池奪鳳凰。
北斗不酌酒。南箕空簸揚。
其七
世路今太行。回車竟何托。
萬族皆凋枯。遂無少可樂。
曠野多白骨。幽魂共銷鑠。
榮貴當及時。春華宜照灼。
人非昆山玉。安得長璀錯。
身沒期不朽。榮名在麟閣。
其八
月色不可掃。客愁不可道。
玉露生秋衣。流螢飛百草。
日月終銷毀。天地同枯槁。
蟪蛄啼青松。安見此樹老。
金丹寧誤俗。昧者難精討。
爾非千歲翁。多恨去世早。
飲酒入玉壺。藏身以為寶。
其九
生者為過客。死者為歸人。
天地一逆旅。同悲萬古塵。
月兔空搗藥。扶桑已成薪。
白骨寂無言。青松豈知春。
前後更嘆息。浮榮安足珍。
其十
仙人騎彩鳳。昨下閬風岑。
海水三清淺。桃源一見尋。
遺我綠玉杯。兼之紫瓊琴。
杯以傾美酒。琴以閑素心。
二物非世有。何論珠與金。
琴彈松里風。杯勸天上月。
風月長相知。世人何倏忽。

其十一
涉江弄秋水。愛此荷花鮮。
攀荷弄其珠。蕩漾不成圓。
佳人彩雲里。欲贈隔遠天。
相思無由見。悵望涼風前。
其十二
去去復去去。辭君還憶君。
漢水既殊流。楚山亦此分。
人生難稱意。豈得長為群。
越燕喜海日。燕鴻思朔雲。
別久容華晚。琅(玕)不能飯。
日落知天昏。夢長覺道遠。
望夫登高山。化石竟不返。
感興六首
其一
瑤姬天帝女。精彩化朝雲。
宛轉入宵夢。無心向楚君。
錦衾抱秋月。綺席空蘭芬。
茫昧竟誰測。虛傳宋玉文。
其二
洛浦有宓妃。飄搖雪爭飛。
輕雲拂素月。了可見清輝。
解佩欲西去。含情詎相違。
香塵動羅襪。綠水不沾衣。
陳王徒作賦。神女豈同歸。
好色傷大雅。多為世所譏。
其三
裂素持作書。將寄萬里懷。
眷眷待遠信。竟歲無人來。
徵鴻務隨陽。又不為我棲。
委之在深篋。蠹魚壞其題。
何如投水中。流落他人開。
不惜他人開。但恐生是非。

其四
十五游神仙。仙游未曾歇。
吹笙吟松風。(吟一作坐)泛瑟窺海月。
西山玉童子。使我煉金骨。
欲逐黃鶴飛。相呼向蓬闕。
其五
西國有美女。結樓青雲端。
蛾眉艷曉月。一笑傾城歡。
高節不可奪。炯心如凝丹。
常恐彩色晚。不為人所觀。
安得配君子。共乘雙飛鸞。
其六
嘉谷隱丰草。草深苗且稀。
農夫既不異。孤穗將安歸。
常恐委疇隴。忽與秋蓬飛。
鳥得荐宗廟。為君生光輝。

寓言三首
其一
周公負斧(扆)。成王何夔夔。
武王昔不豫。剪爪投河湄。
賢聖遇讒慝。不免人君疑。
天風拔大木。禾黍咸傷萎。
管蔡扇蒼蠅。公賦鴟(鴞)詩。
金(縢)若不啟。忠信誰明之。
其二
搖曳雙彩鳳。婉孌三青禽。
往還瑤台里。鳴舞玉山岑。
以歡秦娥意。復得王母心。
區區精衛鳥。銜木空哀吟。
其三
長安春色歸。先入青門道。
綠楊不自持。從風欲傾倒。
海燕還秦宮。雙飛入帘櫳。
相思不相見。托夢遼城東。
秋夕旅懷
涼風度秋海。吹我鄉思飛。
連山去無際。流水何時歸。
目極浮雲色。心斷明月暉。
芳草歇柔艷。白露催寒衣。
夢長銀漢落。覺罷天星稀。
含悲想舊國。泣下誰能揮。
感遇四首
其一
吾愛王子晉。得道伊洛濱。
金骨既不毀。玉顏長自春。
可憐浮丘公。猗靡與情親。
舉首白日間。分明謝時人。
二仙去已遠。夢想空殷勤。

其二
可嘆東籬菊。莖疏葉且微。
雖言異蘭蕙。亦自有芳菲。
未泛盈樽酒。徒沾清露輝。
當榮君不采。飄落欲何依。
其三
昔余聞嫦娥。（嫦一作姮）竊藥駐雲發。
不自嬌玉顏。方希煉金骨。
飛去身莫返。含笑坐明月。
紫宮夸蛾眉。隨手會凋歇。
其四
宋玉事楚王。立身本高潔。
巫山賦彩雲。郢路歌白雪。
舉國莫能和。巴人皆卷舌。
一感登徒言。恩情遂中絕。

翰林讀書言懷呈集賢諸學士
(一本集賢後有院內二字）
晨趨紫禁中。夕待金門詔。
觀書散遺帙。探古窮至妙。
片言苟會心。掩卷忽而笑。
青蠅易相點。白雪難同調。
本是疏散人。屢貽褊促誚。
雲天屬清朗。林壑憶游眺。
或時清風來。閑倚欄下嘯。(欄一作檐)
嚴光桐廬溪。謝客臨海嶠。
功成謝人間。(間一作君)從此一投釣。
尋陽紫極宮感秋作
何處聞秋聲。(翛翛)北窗竹。
回薄萬古心。攬之不盈掬。
靜坐觀眾妙。浩然媚幽獨。
白雲南山來。就我檐下宿。
懶從唐生決。羞訪季主卜。
四十九年非。一往不可復。
野情轉蕭洒。世道有翻覆。
陶令歸去來。田家酒應熟。
江上秋懷
餐霞臥舊壑。散發謝遠游。
山蟬號枯桑。始復知天秋。
朔雁別海裔。越燕辭江樓。
颯颯風卷沙。茫茫霧縈洲。
黃雲結暮色。白水揚寒流。
惻愴心自悲。潺(湲)淚難收。
蘅蘭方蕭瑟。長嘆令人愁。
秋夕書懷
北風吹海雁。南渡落寒聲。
感此瀟湘客。淒其流浪情。
海懷結滄洲。霞想游赤城。(霞一作遐)
始探蓬壺事。(事一作朮)旋覺天地輕。
澹然吟高秋。(吟一作思)閑臥瞻太清。
蘿月掩空幕。(掩一作隱)
松霜結前楹。(結一作皓) (一作松雲散前楹)
滅見息群動。獵微窮至精。
桃花有源水。可以保吾生。
避地司空原言懷
南風昔不競。豪聖思經綸。
劉琨與祖逖。起舞雞鳴晨。
雖有匡濟心。終為樂禍人。
我則異于是。潛光皖水濱。
卜筑司空原。北將天柱鄰。
雪霽萬里月。雲開九江春。
俟乎泰階平。然後托微身。
傾家事金鼎。年貌可長新。
所願得此道。終然保清真。
弄景奔日馭。攀星戲河津。
一隨王喬去。長年玉天賓。
上崔相百憂章
共工赫怒。天維中摧。
鯤鯨噴蕩。揚濤起雷。
魚龍陷人。成此禍胎。
火焚昆山。玉石相槌。
仰希霖雨。洒寶炎煨。
箭發石開。戈揮日回。
鄒衍慟哭。燕霜颯來。
微誠不感。猶縶夏台。
蒼鷹搏攫。丹棘崔嵬。
豪聖凋枯。王風傷哀。
斯文未喪。東岳豈頹。
穆逃楚難。鄒脫吳災。
見機苦遲。二公所(咍)。
驥不驟進。麟何來哉。
星離一門。草擲二孩。
萬憤結習。(習一作緝)憂從中催。
金瑟玉壺。盡為愁媒。
舉酒太息。泣血盈杯。
台星再朗。天網重恢。
屈法申恩。棄瑕取材。
冶長非罪。尼父無猜。
覆盆儻舉。應照寒灰。
萬憤詞投魏郎中
海水(浡)(潏)。人罹鯨鯢。
蓊胡沙而四塞。始滔天于燕齊。
何六龍之浩蕩。遷白日于秦西。
九土星分。嗷嗷淒淒。
南冠君子。呼天而啼。
戀高堂而掩泣。淚血地而成泥。
獄戶春而不草。(獄戶一作時當)
獨幽怨而沉迷。
兄九江兮弟三峽。悲羽化之難齊。
穆陵關北愁愛子。豫章天南隔老妻。
一門骨肉散百草。遇難不復相提攜。
樹榛拔桂。囚鸞寵雞。
舜昔授禹。伯成耕犁。
德自此衰。吾將安棲。
好我者恤我。
不好我者何忍臨危而相擠。
子胥鴟夷。彭越醢醯。
自古豪烈。胡為此(繄)。
蒼蒼之天。高乎視低。
如其聽卑。脫我牢狴。
儻辨美玉。君收白(珪)。
荊州賊平臨洞庭言懷作
修蛇橫洞庭。吞象臨江島。
積骨成巴陵。遺言聞楚老。
水窮三苗國。地窄三湘道。
歲晏天崢嶸。時危人枯槁。
思歸阻喪亂。去國傷懷抱。
郢路方丘墟。章華亦傾倒。
風悲猿嘯苦。木落鴻飛早。
日隱西赤沙。月明東城草。
關河望已絕。氛霧行當掃。
長叫天可聞。吾將問蒼昊。
覽鏡書懷
得道無古今。失道還衰老。
自笑鏡中人。白發如霜草。
捫心空嘆息。問影何枯槁。
桃李竟何言。終成南山皓。
田園言懷
賈誼三年謫。班超萬里侯。
何如牽白犢。飲水對清流。
江南春懷
青春幾何時。黃鳥鳴不歇。
天涯失鄉路。(鄉一作歸)江外老華發。
心飛秦塞雲。影滯楚關月。
身世殊爛漫。田園久蕪沒。
歲晏何所從。長歌謝金闕。
聽蜀僧浚彈琴
蜀僧抱綠綺。西下峨嵋峰。
為我一揮手。如聽萬壑松。
客心洗流水。遺響入霜鐘。
不覺碧山暮。秋雲暗幾重。

魯東門觀刈蒲
魯國寒事早。初霜刈渚蒲。
揮鐮若轉月。拂水生連珠。
此草最可珍。何必貴龍須。
織作玉床席。欣承清夜娛。
羅衣能再拂。不畏素塵蕪。
詠鄰女東窗海石榴
魯女東窗下。海榴世所稀。
珊瑚映綠水。未足比光輝。
清香隨風發。落日好鳥歸。
願為東南枝。低舉拂羅衣。
無由共攀折。引領望金扉。
南軒松
南軒有孤松。柯葉自綿冪。
清風無閑時。瀟洒終日夕。
陰生古苔綠。色染秋煙碧。
何當凌雲霄。直上數千尺。
詠山樽二首
其一 (此首一題詠柳少府山癭木樽)
蟠木不雕飾。且將斤斧疏。
樽成山岳勢。材是棟梁余。
外與金(罍)并。中涵玉醴虛。
慚君垂拂拭。遂忝玳筵居。
其二
擁腫寒山木。嵌空成酒樽。
愧無江海量。偃蹇在君門。
初出金門尋王侍御不遇詠壁上鸚鵡
（一作敕放歸山留別陸侍御不遇詠鸚鵡）
落羽辭金殿。孤鳴吒繡衣。(吒一作托)
能言終見棄。還向隴西飛。(西一作山)
紫藤樹
紫藤掛雲木。花蔓宜陽春。
密葉隱歌鳥。香風留美人。
觀放白鷹二首
其一
八月邊風高。胡鷹白錦毛。
孤飛一片雪。百里見秋毫。
其二
寒冬十二月。蒼鷹八九毛。
寄言燕雀莫相(啅)。
自有雲霄萬里高。
觀博平王志安少府山水粉圖
粉壁為空天。丹青狀江海。
游雲不知歸。日見白鷗在。
博平真人王志安。沉吟至此願掛冠。
松溪石磴帶秋色。愁客思歸坐曉寒。題雍丘崔明府丹灶
美人為政本忘機。服藥求仙事不違。
葉縣已泥丹灶畢。瀛洲當伴赤松歸。
先師有訣神將助。大聖無心火自飛。
九轉但能生羽翼。雙鳧忽去定何依。

觀元丹丘坐巫山屏風
昔游三峽見巫山。見畫巫山宛相似。
疑是天邊十二峰。飛入君家彩屏里。
寒松蕭瑟如有聲。陽台微茫如有情。
錦衾瑤席何寂寂。楚王神女徒盈盈。
高唐咫尺如千里。翠屏丹崖燦如綺。
蒼蒼遠樹圍荊門。歷歷行舟泛巴水。
水石潺(湲)萬壑分。
煙光草色俱氛氳。
溪花笑日何年發。江客聽猿幾歲聞。
使人對此心緬邈。疑入嵩丘夢彩雲。
求崔山人百丈崖瀑布圖
百丈素崖裂。四山丹壁開。
龍潭中噴射。晝夜生風雷。
但見瀑泉落。如(潀)雲漢來。
聞君寫真圖。島嶼備縈回。
石黛刷幽草。曾青澤古苔。
幽緘儻相傳。何必向天台。
見野草中有曰白頭翁者
醉人田家去。行歌荒野中。
如何青草里。亦有白頭翁。
折取對明鏡。宛將衰鬢同。
微芳似相誚。留恨向東風。
流夜郎題葵葉
慚君能衛足。嘆我遠移根。
白日如分照。還歸守故園。
瑩禪師房觀山海圖
真僧閉精宇。滅跡含達觀。
列嶂圖雲山。攢峰入霄漢。
丹崖森在目。清晝疑卷幔。
蓬壺來軒窗。瀛海入幾案。
煙濤爭噴薄。島嶼相凌亂。
徵帆飄空中。瀑水洒天半。
崢嶸若可陟。想像徒盈嘆。
杳與真心冥。遂諧靜者玩。
如登赤城里。揭步滄洲畔。
即事能娛人。從茲得消散。
白鷺鷥
白鷺下秋水。孤飛如墜霜。
心閑且未去。獨立沙洲旁。
詠槿
園花笑芳年。池草艷春色。
猶不如槿花。嬋娟玉階側。
芬榮何夭促。零落在瞬息。
豈若瓊樹枝。終歲長翕(赩)。
詠桂
世人種桃李。皆在金張門。
攀折爭捷徑。及此春風暄。
一朝天霜下。榮耀難久存。
安知南山桂。綠葉垂芳根。
清陰亦可托。何惜樹君園。
白胡桃
紅羅袖里分明見。白玉盤中看卻無。
疑是老僧休念誦。腕前推下水晶珠。
巫山枕障
巫山枕障畫高丘。白帝城邊樹色秋。
朝雲夜入無行處。巴水橫天更不流。
南奔書懷
遙夜何漫漫。(漫漫一作時旦)
空歌白石爛。
甯戚未匡齊。陳平終佐漢。
攙槍掃河洛。直割鴻溝半。
歷數方未遷。雲雷屢多難。
天人秉旄鉞。虎竹光藩翰。
侍筆黃金台。傳觴青玉案。
不因秋風起。自有思歸嘆。
主將動讒疑。王師忽離叛。
自來白沙上。(一作兵羅滄海上)
鼓噪丹陽岸。
賓御如浮雲。從風各消散。
舟中指可掬。城上骸爭爨。
草草出近關。行行昧前算。
南奔劇星火。北寇無涯畔。
顧乏七寶鞭。留連道旁玩。
太白夜食昴。長虹日中貫。
秦趙興天兵。茫茫九州亂。
感遇明主恩。頗高祖逖言。
過江誓流水。志在清中原。
拔劍擊前柱。悲歌難重論。


李白詩全集 卷二十四
（古近體詩八十八首）
題隨州紫陽先生壁
神農好長生。風俗久已成。
復聞紫陽客。早署丹台名。
喘息餐妙氣。步虛吟真聲。
道與古仙合。心將元化并。
樓疑出蓬海。鶴似飛玉京。
松雪窗外曉。池水階下明。
忽耽笙歌樂。頗失軒冕情。
終願惠金液。提攜凌太清。
題元丹丘山居
故人棲東山。自愛丘壑美。
青春臥空林。白日猶不起。
松風清襟袖。石潭洗心耳。
羨君無紛喧。高枕碧霞里。
題元丹丘 陽山居 并序
 丹丘家于(頴)陽。新卜別業。其地北倚馬嶺。連峰嵩丘。南瞻鹿
台。極目汝海。雲岩映郁。有佳致焉。白從之游。故有此作。
仙游渡(頴)水。訪隱同元君。
忽遺蒼生望。獨與洪崖群。
卜地初晦跡。興言且成文。
卻顧北山斷。前瞻南嶺分。
遙通汝海月。不隔嵩丘雲。
之子合逸趣。而我欽清芬。
舉跡倚松石。談笑迷朝曛。
益願狎青鳥。(益一作終)拂衣棲江(濆)。
題瓜州新河餞族叔舍人賁
齊公鑿新河。萬古流不絕。
丰功利生人。天地同朽滅。
兩橋對雙閣。芳樹有行列。
愛此如甘棠。誰雲敢攀折。
吳關倚此固。天險自茲設。
海水落斗門。湖平見沙(泬)。
我行送季父。彌棹徒流悅。
楊花滿江來。疑是龍山雪。
惜此林下興。愴為山陽別。
瞻望清路塵。歸來空寂滅。
洗腳亭
白道向姑熟。洪亭臨道旁。
前有昔時井。下有五丈床。
樵女洗素足。行人歇金裝。
西望白鷺洲。蘆花似朝霜。
送君此時去。回首淚成行。
勞勞亭
天下傷心處。勞勞送客亭。
春風知別苦。不遣柳條青。
題金陵王處士水亭
王子耽玄言。賢豪多在門。
好鵝尋道士。愛竹嘯名園。
樹色老荒苑。(老一作秀)池光蕩華軒。
此堂見明月。更憶陸平原。
掃拭青玉簟。為余置金尊。
醉罷欲歸去。(罷一作後)花枝宿鳥喧。
何時復來此。再得洗囂煩。
題嵩山逸人元丹丘山居 并序
 白久在廬霍。元公近游嵩山。故交深情。出處無間。岩信頻及。
許為主人。欣然適會本意。當冀長往不返。欲便舉家就之。兼書共游。
因有此贈。
家本紫雲山。道風未淪落。
沉懷丹丘志。沖賞歸寂寞。
(朅)來游閩荒。捫涉窮禹鑿。
夤緣泛潮海。偃蹇陟廬霍。
憑雷躡天窗。弄影憩霞閣。
且欣登眺美。頗愜隱淪諾。
三山曠幽期。四岳聊所托。
故人契嵩(頴)。高義炳丹(雘)。
滅跡遺紛囂。終言本峰壑。
自矜林湍好。不羨朝市樂。
偶與真意并。頓覺世情薄。
爾能折芳桂。吾亦采蘭若。
拙妻好乘鸞。嬌女愛飛鶴。
提攜訪神仙。從此煉金藥。
題江夏修靜寺
我家北海宅。作寺南江濱。
空庭無玉樹。高殿坐幽人。
書帶留青草。琴堂冪素塵。(堂一作台)
平生種桃李。寂滅不成春。
改九子山為九華山聯句 并序
 青陽縣南有九子山。山高數千丈。上有九峰如蓮 花。按圖徵名。
無所依據。太史公南游。略而不書。事絕古老之口。復闕名賢之紀。
雖靈仙往復。而賦詠罕聞。予乃削其舊號。加以九華之目。時訪道江
漢。憩于夏侯回之堂。開檐岸幘。坐眺 松雪。因與二三子聯句。傳
之將來。
妙有分二氣。靈山開九華。（李白）
層標遏遲日。半壁明朝霞。（高霽）
積雪曜陰壑。飛流噴陽崖。（韋權興）
青熒玉樹色。縹緲羽人家。（李白）
題宛溪館
吾憐宛溪好。
百尺照心明。(一作久照心益明)
何謝新安水。千尋見底清。
白沙留月色。綠竹助秋聲。
卻笑嚴湍上。于今獨擅名。
題東溪公幽居
杜陵賢人清且廉。東溪卜筑歲將淹。
宅近青山同謝(朓)。
門垂碧柳似陶潛。
好鳥迎春歌後院。飛花送酒舞前檐。
客到但知留一醉。盤中只有水晶鹽。
嘲魯儒
魯叟談五經。白發死章句。
問以經濟策。茫如墜煙霧。
足著遠游履。首戴方山巾。
緩步從直道。未行先起塵。
秦家丞相府。不重褒衣人。
君非叔孫通。與我本殊倫。
時事且未達。歸耕汶水濱。
懼讒
二桃殺三士。詎假劍如霜。
眾女妒蛾眉。雙花競春芳。
魏姝信鄭袖。掩袂對懷王。
一惑巧言子。朱顏成死傷。(死一作損)
行將泣團扇。戚戚愁人腸。
觀獵
太守耀清威。乘閑弄晚暉。
江沙橫獵騎。山火繞行圍。
箭逐雲鴻落。鷹隨月兔飛。
不知白日暮。歡賞夜方歸。
觀胡人吹笛 (觀一作聽)
胡人吹玉笛。一半是秦聲。
十月吳山曉。梅花落敬亭。
愁聞出塞曲。淚滿逐臣纓。
卻望長安道。空懷戀主情。
軍行
騮馬新跨白玉鞍。(跨一作夸)
戰罷沙場月色寒。
城頭鐵鼓聲猶震。匣里金刀血未乾。
從軍行
百戰沙場碎鐵衣。城南已合數重圍。
突營射殺呼延將。獨領殘兵千騎歸。
平虜將軍妻
平虜將軍婦。入門二十年。
君心自有悅。妾寵豈能專。
出解床前帳。行吟道上篇。
古人不唾井。莫忘昔纏綿。
春夜洛城聞笛
誰家玉笛暗飛聲。散入春風滿洛城。
此夜曲中聞折柳。何人不起故園情。
嵩山采菖蒲者
神仙多古貌。(仙一作人)雙耳下垂肩。
嵩岳逢漢武。疑是九疑仙。
我來采菖蒲。服食可延年。
言終忽不見。滅影入雲煙。
喻帝竟莫悟。終歸茂陵田。
金陵聽韓侍御吹笛
韓公吹玉笛。倜儻流英音。
風吹繞鐘山。萬壑皆龍吟。
王子停鳳管。師襄掩瑤琴。
余韻渡江去。天涯安可尋。
流夜郎聞(酺)不預
北闕聖人歌太康。南冠君子竄遐荒。
漢(酺)聞奏鈞天樂。
願得風吹到夜郎。
放後遇恩不沾
天作雲與雷。霈然德澤開。
東風日本至。白雉越裳來。
獨棄長沙國。三年未許回。
何時入宣室。更問洛陽才。
宣城見杜鵑花
蜀國曾聞子規鳥。宣城還見杜鵑花。
一叫一回腸一斷。三春三月憶三巴。
白田馬上聞鶯
黃鸝啄紫椹。五月鳴桑枝。
我行不記日。誤作陽春時。
蠶老客未歸。白田已繅絲。
驅馬又前去。捫心空自悲。
三五七言
秋風清。秋月明。
落葉聚還散。寒鴉棲復驚。
相思相見知何日。此時此夜難為情。
雜詩
白日與明月。晝夜尚不閑。(尚一作常)
況爾悠悠人。安得久世間。
傳聞海水上。乃有蓬萊山。
玉樹生綠葉。靈仙每登攀。
一食駐玄發。再食留紅顏。
吾欲從此去。去之無時還。
寄遠十一首
其一
三鳥別王母。銜書來見過。(見一作相)
腸斷若剪弦。其如愁思何。
遙知玉窗里。纖手弄雲和。
奏曲有深意。青松交女蘿。
寫水山井中。同泉豈殊波。
秦心與楚恨。皎皎為誰多。
其二
青樓何所在。乃在碧雲中。
寶鏡掛秋水。(水一作月)羅衣輕春風。
新妝坐落日。悵望金屏空。(金一作錦)
念此送短書。(念此一作剪彩)
願同雙飛鴻。(同一作因)
其三
本作一行書。殷勤道相憶。
一行復一行。滿紙情何極。
瑤台有黃鶴。為報青樓人。
朱顏凋落盡。白發一何新。
自知未應還。離居經三春。(居一作君)
桃李今若為。當窗發光彩。
莫使香風飄。留與紅芳待。
其四
玉箸落春鏡。坐愁湖陽水。
聞與陰麗華。風煙接鄰里。
青春已復過。白日忽相催。
但恐荷花晚。(荷一作飛)令人意已摧。
相思不惜夢。日夜向陽台。
其五
遠憶巫山陽。花明淥江暖。
躊躇未得往。淚向南雲滿。
春風復無情。吹我夢魂斷。
不見眼中人。天長音信短。
其六
陽台隔楚水。春草生黃河。
(上二句一作陰雲隔楚水。轉蓬落渭河。)
相思無日夜。浩蕩若流波。
流波向海去。
欲見終無因。(一作定繞珠江濱)
遙將一點淚。遠寄如花人。
其七
妾在舂陵東。君居漢江島。
一日望花光。往來成白道。
(上二句一作日日采蘼蕪。上山成白道。)
一為雲雨別。此地生秋草。
秋草秋蛾飛。相思愁落暉。
何由一相見。滅燭解羅衣。
(上二句一作昔時攜手去。今日流淚歸。遙知不得意。玉箸點羅衣。)
其八
憶昨東園桃李紅碧枝。
與君此時初別離。金瓶落井無消息。
令人行嘆復坐思。坐思行嘆成楚越。
春風玉顏畏銷歇。碧窗紛紛下落花。
青樓寂寂空明月。兩不見。但相思。
空留錦字表心素。至今緘愁不忍窺。
其九
長短春草綠。緣階如有情。
卷施心獨苦。抽卻死還生。
睹物知妾意。希君種後庭。
閑時當采掇。念此莫相輕。
其十
魯縞如玉霜。筆題月氏書。(筆一作剪)
寄書白鸚鵡。西海慰離居。
行數雖不多。字字有委曲。
天末如見之。開緘淚相續。
淚盡恨轉深。千里同此心。
(上二句一作千里若在眼。萬里若在心。)
相思千萬里。一書值千金。
其十一
愛君芙蓉嬋娟之艷色。
色可餐兮難再得。
憐君冰玉清迥之明心。
情不極兮意已深。
朝共琅(玕)之綺食。
夜同鴛鴦之錦衾。恩情婉孌忽為別。
使人莫錯亂愁心。亂愁心。涕如雪。
寒燈厭夢魂欲絕。覺來相思生白發。
盈盈漢水若可越。可惜凌波步羅襪。
美人美人兮歸去來。
莫作朝雲暮雨兮飛陽台。
長信宮
月皎昭陽殿。霜清長信宮。
天行乘玉輦。飛燕與君同。
別有歡娛處。(一作更有留情處)
承恩樂未窮。
誰憐團扇妾。獨坐怨秋風。
長門怨二首
其一
天回北斗掛西樓。金屋無人螢火流。
月光欲到長門殿。別作深宮一段愁。
其二
桂殿長愁不記春。黃金四屋起秋塵。
夜懸明鏡青天上。獨照長門宮里人。
春怨
白馬金羈遼海東。羅帷繡被臥春風。
落月低軒窺燭盡。飛花入戶笑床空。
代贈遠
妾本洛陽人。狂夫幽燕客。
渴飲易水波。由來多感激。
胡馬西北馳。香鬃搖綠絲。
鳴鞭從此去。逐虜蕩邊陲。
昔去有好言。不言久離別。
燕支多美女。走馬輕風雪。
見此不記人。恩情雲雨絕。
啼流玉箸盡。坐恨金閨切。
織錦作短書。腸隨回文結。
相思欲有寄。恐君不見察。
焚之揚其灰。手跡自此滅。
陌上贈美人
駿馬驕行踏落花。垂鞭直拂五雲車。
美人一笑褰珠箔。遙指紅樓是妾家。
閨情
流水去絕國。浮雲辭故關。
水或戀前浦。雲猶歸舊山。
恨君流沙去。(流一作龍)棄妾漁陽間。
玉箸夜垂流。(夜垂一作日夜)
雙雙落朱顏。
黃鳥坐相悲。綠楊誰更攀。
織錦心草草。挑燈淚斑斑。
窺鏡不自識。況乃狂夫還。
代別情人
清水本不動。桃花發岸旁。
桃花弄水色。波蕩搖春光。
我悅子容艷。子傾我文章。
風吹綠琴去。曲度紫鴛鴦。
昔作一水魚。今成兩枝鳥。
哀哀長雞鳴。夜夜達五曉。
(五一作天)起折相思樹。歸贈知寸心。
覆水不可收。行雲難重尋。
天涯有度鳥。莫絕瑤華音。
代秋情
幾日相別離。門前生筥葵。寒蟬聒梧桐。日夕長鳴悲。
白露濕螢火。清霜凌兔絲。
空掩紫羅袂。 (一作空閨掩羅袂)
長啼無盡時。
對酒
蒲萄酒。金叵羅。吳姬十五細馬馱。
青黛畫眉紅錦靴。道字不正嬌唱歌。
玳瑁筵中懷里醉。芙蓉帳底奈君何。
怨情
新人如花雖可寵。故人似玉由來重。
花性飄揚不自持。玉心皎潔終不移。
故人昔新今尚故。還見新人有故時。
請看陳後黃金屋。寂寂珠帘生網絲。
湖邊采蓮婦
小姑織白(紵)。未解將人語。大嫂采芙蓉。溪湖千萬重。
長兄行不在。莫使外人逢。願學秋胡婦。貞心比古松。
怨情
美人卷珠帘。深坐顰蛾眉。但見淚痕濕。不知心恨誰。
代寄情楚詞體
君不來兮徒蓄怨。積思而孤吟。
雲陽一去已遠隔。巫山綠水之沈沈。
留余香兮染繡被。夜欲寢兮愁人心。
朝馳余馬于青樓。恍若空而夷猶。
浮雲深兮不得語。卻惆悵而懷憂。
使青鳥兮銜書。恨獨宿兮傷離居。
何無情而雨絕。(雨一作兩)夢雖往而交疏。
橫流涕而長嗟。折芳洲之瑤花。
送飛鳥以極目。怨夕陽之西斜。
願為連根同死之秋草。不作飛空之落花。
學古思邊
銜悲上隴首。腸斷不見君。流水若有情。幽哀從此分。
蒼茫愁邊色。惆悵落日曛。山外接遠天。天際復有雲。
白雁從中來。飛鳴苦難聞。足系一書札。寄言難離群。
離群心斷絕。十見花成雪。胡地無春暉。徵人行不歸。
相思杳如夢。珠淚濕羅衣。
思邊
去年何時君別妾。南園綠草飛蝴蝶。
今歲何時妾憶君。西山白雪暗秦雲。（秦一作晴）
玉關去此三千里。欲寄音書那可聞。
口號吳王美人半醉
風動荷花水殿香。姑蘇台上宴吳王。
西施醉舞嬌無力。笑倚東窗白玉床。
代美人愁鏡二首
其一
明明金鵲鏡。了了玉台前。拂拭皎冰月。光輝何清圓。
紅顏老昨日。白發多去年。鉛粉坐相誤。照來空淒然。
其二
美人贈此盤龍之寶鏡。燭我金縷之羅衣。
時將紅袖拂明月。為惜普照之余暉。
影中金鵲飛不滅。台下青鸞思獨絕。
蒿砧一別若箭弦。去有日。來無年。
狂風吹卻妾心斷。玉箸并墮菱花前。
贈段七娘
羅襪凌波生網塵。那能得計訪情親。
千杯綠酒何辭醉。一面紅妝惱殺人。
別內赴徵三首
其一
王命三徵去未還。明朝離別出吳關。
白玉高樓看不見。相思須上望夫山。
其二
出門妻子強牽衣。問我西行幾日歸。
歸時儻佩黃金印。莫學蘇秦不下機。
其三
翡翠為樓金作梯。誰人獨宿倚門啼。 (一作卷帘愁坐待鳴雞)
夜坐寒燈連曉月。 (坐一作泣)行行淚盡楚關西。
秋浦寄內
我今尋陽去。辭家千里余。結荷倦水宿。(倦一作愁)卻寄大雷書。
雖不同辛苦。愴離各自居。我自入秋浦。三年北信疏。
紅顏愁落盡。白發不能除。有客自梁苑。 攜五色魚。
開魚得錦字。歸問我何如。江山雖道阻。意合不為殊。
自代內贈
寶刀截流水。無有斷絕時。妾意逐君行。纏綿亦如之。
別來門前草。秋黃春轉碧。掃盡更還生。萋萋滿行跡。
鳴鳳始相得。雄驚雌各飛。游雲落何山。一往不見歸。
估客發大樓。 (大樓一作東海)知君在秋浦。
梁苑空錦衾。陽台夢行雨。妾家三作相。失勢去西秦。
猶有舊歌管。(有一作存)淒清聞四鄰。
曲度入紫雲。啼無眼中人。
(一本此下多 女弟爭笑弄。悲羞淚盈巾。二句)
妾似井底桃。開花向誰笑。君如天上月。不肯一回照。
窺鏡不自識。別多憔悴深。安得秦吉了。為人道寸心。
秋浦感主人歸燕寄內
霜凋楚關木。始知殺氣嚴。寥寥金天廓。婉婉綠紅潛。
胡燕別主人。雙雙語前檐。三飛四回顧。欲去復相瞻。
豈不戀華屋。終然謝珠帘。我不及此鳥。遠行歲已淹。
寄書道中嘆。淚下不能緘。
送內尋廬山女道士李騰空二首
其一
君尋騰空子。應到碧山家。水舂雲母碓。
風掃石楠花。若愛幽居好。相邀弄紫霞。
其二
多君相門女。學道愛神仙。素手掬青靄。羅衣曳紫煙。
一往屏風疊。乘鸞著玉鞭。 (著玉鞭一作不著鞭)
贈內
三百六十日。日日醉如泥。雖為李白婦。何異太常妻。
在潯陽非所寄內
聞難知慟哭。行啼入府中。多君同蔡琰。流淚請曹公。
知登吳章嶺。昔與死無分。崎嶇行石道。外折入青雲。
相見若悲嘆。哀聲那可聞。
南流夜郎寄內
夜郎天外怨離居。明月樓中音信疏。
北雁春歸看欲盡。南來不得豫章書。
越女詞五首
其一
長干吳兒女。眉目艷新月。屐上足如霜。不著鴉頭襪。
其二
吳兒多白皙。好為蕩舟劇。賣眼擲春心。折花調行客。
其三
耶溪采蓮女。見客棹歌回。笑入荷花去。佯羞不出來。
其四
東陽素足女。會稽素舸郎。相看月未墮。白地斷肝腸。
其五
鏡湖水如月。耶溪女似雪。新妝蕩新波。光景兩奇絕。
浣紗石上女
玉面耶溪女。青娥紅粉妝。一雙金齒屐。兩足白如霜。
示金陵子 （一作金陵子詞）
金陵城東誰家子。 (誰家一作金陵)
竊聽琴聲碧窗里。 (碧一作夜)
落花一片天上來。隨人直渡西江水。
楚歌吳語嬌不成。似能未能最有情。
謝公正要東山妓。攜手林泉處處行。
出妓金陵子呈盧六四首
其一
安石東山三十春。傲然攜妓出風塵。
樓中見我金陵子。何似陽台雲雨人。
其二
南國新丰酒。東山小妓歌。對君君不樂。花月奈愁何。
其三
東道煙霞主。西江詩酒筵。相逢不覺醉。日墮歷陽川。
其四
小妓金陵歌楚聲。家僮丹砂學鳳鳴。
我亦為君飲清酒。君心不肯向人傾。
巴女詞
巴水急如箭。巴船去若飛。十月三千里。郎行幾歲歸。
哭晁卿衡
日本晁卿辭帝都。徵帆一片繞蓬壺。
明月不歸沉碧海。白雲愁色滿蒼梧。
自溧水道哭王炎三首
其一
白楊雙行行。白馬悲路旁。
晨興見曉月。更似發雲陽。溧水通吳關。逝川去未央。
故人萬化盡。閉骨茅山岡。天上墜玉棺。泉中掩龍章。
名飛日月上。義與風雲翔。逸氣竟莫展。英圖俄夭傷。
楚國一老人。來嗟龔勝亡。有言不可道。雪泣憶蘭芳。
其二
王公希代寶。棄世一何早。吊死不及哀。殯宮已秋草。
悲來欲脫劍。掛向何枝好。哭向茅山雖未摧。一生淚盡丹陽道。
其三
王家碧瑤樹。一樹忽先摧。海內故人泣。天涯吊鶴來。
未成霖雨用。先失濟川材。一罷廣陵散。鳴琴更不開。
哭宣城善釀紀叟
紀叟黃泉里。還應釀老春。夜台無曉日。沽酒與何人。
(此詩一作題戴老酒店戴老黃泉下。還 應讓大春。夜台無李白。沽酒
與何人。)
宣城哭蔣徵君華
敬亭埋玉樹。知是蔣徵君。安得相如草。空余封禪文。
池台空有月。詞賦舊凌雲。獨掛延陵劍。千秋在古墳。


李白詩全集 卷二十五（補遺）
雜言用投丹陽知己兼奉宣慰判官
客從昆侖來。遺我雙玉璞。
雲是古之得道者西王母食之余。食之可以凌太虛。
受之頗謂絕今昔。求識江淮人猶乎比石。
如今雖在卞和手。口口正憔悴。（缺二字）
了了知之也何益。恭聞士有調相如。
始從鎬京還。復欲鎬京去。
能上秦王殿。何時回光一相眄。
欲投君。保君年。幸君持取無棄捐。
無棄捐。服之與君俱神仙。
南陵五松山別荀七
君即(頴)水荀。何慚許郡賓。相逢太史奏。應是聚寶人。
玉隱且在石。蘭枯還見春。俄成萬里別。立德貴清真。
觀魚潭
觀魚碧潭上。木落潭水清。日暮紫鱗躍。圓波處處生。
涼煙浮竹盡。秋月照沙明。何必滄浪去。茲焉可濯纓。
自廣平乘醉走馬六十里至邯鄲登城樓覽古書懷
醉騎白花馬。(馬一作駱)西走邯鄲成。
揚鞭動柳色。寫(鞚)春風生。
入郭登高樓。山川與雲平。
深宮翳綠草。(一作雄都半古塚)
萬事傷人情。相如章華巔。猛氣折秦嬴。
兩虎不可斗。廉公終負荊。提攜(絝)中兒。杵臼及程嬰。
立孤就白刃。(一作空孤獻白刃)必死耀丹誠。
平原三千客。談笑盡豪英。毛君能穎脫。二國且同盟。
皆為黃泉土。使我涕縱橫。磊磊石子岡。蕭蕭白楊聲。
諸賢沒此地。碑版有殘銘。太古共今時。由來互哀榮。(互一作同)
傷哉何足道。感激仰空名。趙俗愛長劍。文儒少逢迎。
閑從博陵游。(陵一作徒)暢飲雪朝酲。歌酣易水動。鼓震叢台傾。
日落把燭歸。凌晨向燕京。方陳五餌策。一使胡塵清。
月夜金陵懷古
蒼蒼金陵月。空懸帝王州。天文列宿在。霸業大江流。
綠水絕馳道。青松摧古丘。台傾(鳷)鵲觀。宮沒鳳凰樓。
別殿悲清暑。芳園罷樂游。一聞歌玉樹。蕭瑟後庭秋。
金陵新亭
金陵風景好。豪士集新亭。舉目山河異。偏傷周(顗)情。
四坐楚囚悲。不憂社稷傾。王公何慷慨。千載仰雄名。
庭前晚開花
西王母桃種我家。三千陽春始一花。
結實苦遲為人笑。攀折唧唧長咨嗟。
宣州長史弟昭贈余琴溪中雙舞鶴詩以言志
令弟佐宣城。贈余琴溪鶴。謂言天涯雪。忽向窗前落。
白玉為毛衣。黃金不肯博。背風振六翮。對舞臨山閣。
顧我如有情。長鳴似相托。何當駕此物。與爾騰寥廓。
暖酒
熱暖將來鑌鐵文。暫時不動聚白雲。
撥卻白雲見青天。掇頭里許便成仙。
戲贈杜甫
飯顆山頭逢杜甫。頂戴笠子日卓午。
借問別來太瘦生。 (別來一作因何)
總為從前作詩苦。
寒女吟
昔君布衣時。與妾同辛苦。一拜五官郎。便索邯鄲女。
妾欲辭君去。君心便相許。妾讀蘼蕪書。悲歌淚如雨。
憶昔嫁君時。曾無一夜樂。不是妾無堪。君家婦難作。
起來強歌舞。縱好君嫌惡。下堂辭君去。去後悔遮莫。
會別離
結發生別離。相思復相保。如何日已遠。五變庭中草。
渺渺天海途。悠悠漢江島。但恐不出門。出門無遠道。
道遠行既難。家貧衣復單。嚴風吹雨雪。晨起鼻何酸。
人生各有志。豈不懷所安。分明天上日。生死誓同歡。
初月
玉蟾離海上。白露濕花時。雲畔風生爪。沙頭水浸眉。
樂哉弦管客。愁殺戰徵兒。因絕西園賞。臨風一詠詩。
雨後望月
四郊陰靄散。開戶半蟾生。萬里舒霜合。一條江練橫。
出時山眼白。高後海心明。為惜如團扇。長吟到五更。
對雨
卷帘聊舉目。露濕草綿芊。古岫藏雲毳。空庭織碎煙。
水紋愁不起。風線重難牽。盡日扶犁叟。往來江樹前。
曉晴
野涼疏雨歇。春色遍萋萋。魚躍青池滿。鶯吟綠樹低。
野花妝面濕。山草紐斜齊。零落殘雪片。風吹掛竹溪。
望夫石
仿佛古容儀。含愁帶曙輝。露如今日淚。苔似昔年衣。
有恨同湘女。無言類楚妃。寂然芳靄內。猶若待夫歸。
冬日歸舊山
未洗染塵纓。歸來芳草平。一條藤徑綠。萬點雪峰晴。
地冷葉先盡。谷寒雲不行。嫩篁侵舍密。古樹倒江橫。
白犬離村吠。蒼苔壁上生。穿廚孤雉過。臨屋舊猿鳴。
木落禽巢在。籬疏獸路成。拂床蒼鼠走。倒篋素魚驚。
洗硯修良策。敲松擬素貞。此時重一去。去合到三清。
鄒衍谷
燕谷無暖氣。窮岩閉嚴陰。鄒子一吹律。能回天地心。
送客歸吳
江村秋雨歇。酒盡一帆飛。路歷波濤去。家惟坐臥歸。
島花開灼灼。汀柳細依依。別後無余事。還應掃釣磯。
送友生游峽中
風靜楊柳垂。看花又別離。幾年同在此。今日各驅馳。
峽里聞猿叫。山頭見月時。殷勤一杯酒。珍重歲寒姿。
送袁明府任長沙
別離楊柳青。樽酒表丹誠。古道攜琴去。深山見峽迎。
暖風花繞樹。秋雨草沿城。自此長江內。無因夜犬驚。
賦得鶴送史司馬赴崔相公幕
崢嶸丞相府。清切鳳凰池。羨爾瑤台鶴。高棲瓊樹枝。
歸飛晴日好。吟弄惠風吹。正有乘軒樂。初當學舞時。
珍禽在羅網。微命若游絲。願托周周羽。相銜漢水湄。
戰城南
戰地何昏昏。戰士如群蟻。氣重日輪紅。血染蓬蒿紫。
烏烏銜人肉。食悶飛不起。昨日城上人。今日城下鬼。
旗色如羅星。鼙聲殊未已。妾家夫與兒。俱在鼙聲里。
胡無人行
十萬羽林兒。臨洮破郅支。殺添胡地骨。降足漢營旗。
塞闊牛羊散。兵休帳幕移。空余隴頭水。嗚咽向人悲。
鞠歌行
麗莫似漢宮妃。謙莫似黃家女。
黃女持謙齒發高。漢妃恃麗天庭去。
人生容德不自保。聖人安用推天道。
君不見蔡澤嵌枯詭怪之形狀。大言直取秦丞相。
又不見田千秋才智不出人。一朝富貴如有神。
二侯行事在方冊。泣麟老人終困厄。
夜光抱恨良嘆悲。日月逝矣吾何之。
題許宜平庵壁
我吟傳舍詠。來訪真人居。煙嶺迷高跡。雲林隔太虛。
窺庭但蕭瑟。倚杖空躊躇。應化遼天鶴。歸當千歲余。
題峰頂寺
夜宿峰頂寺。舉手捫星辰。不敢高聲語。恐驚天上人。
題舒州司空山瀑布
斷崖如削瓜。嵐光破崖綠。天河從中來。白雲漲川谷。
玉案赤文字。世眼不可讀。攝身凌青霄。松風拂我足。
春感
茫茫南與北。道直事難諧。榆莢錢生樹。楊花玉糝街。
塵縈游子面。蝶弄美人釵。卻憶青山上。雲門掩竹齋。
資料來源：翰廬 http://www.yasue.cc/index.html